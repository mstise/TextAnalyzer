Internationalt sind. ”Bill Gates sagde engang, at det danske samfund er det bedste i verden. Jeg siger, at det er det nordjyske”.. Sådan lyder det i Narcis Mataches valgmateriale til regionsrådet. Han mener, hvad han siger, den 26-årige studerende fra Rumænien, der har boet her siden 2009. Han er lige nu i gang med en kandidat i Udvikling og Internationale Relationer på Aalborg Universitet og har arbejdet med på flere danske socialdemokratiske kampagner til byråd, folketingsvalg og EU-parlamentsvalg. Faktisk har hans vej ind i politik været i gang, siden han som 16-årig førte kampagner for lokale borgmestre i Rumænien. Det var ham, der koordinerede de frivillige og fodarbejdet, hvor de gik fra dør til dør. . - Der er absolut ingen mening i at sammenligne Socialdemokratiet i Rumænien og Danmark. I Rumænien i det område, jeg kommer fra, er det bare et navn. I Danmark har Socialdemokratiet opbygget velfærdssamfundet, og alle kigger misundeligt efter den nordiske model.. Da han flyttede til Danmark for at studere, blev Socialdemokratiet en måde at møde mennesker. Der foregik ikke meget for udenlandske tilflyttere, og netop visionen om at skabe et miljø for tilflyttere og forstå deres muligheder er afgørende for, at han er kandidat til regionsrådet i dag. . - Jeg opdagede, at jeg som EU-borger faktisk har mange demokratiske rettigheder her, fx mulighed for at stemme - og stille op til valg. Og jeg opdagede i samme ombæring, at mange studerende fra EU-lande ikke kender til basale rettigheder. For at løse det problem, udarbejdede han en pjece med info om adgang til gratis lægehjælp, boligstøtte og altså medlemskab i partier og foreninger, og han igangsatte i 2012 og 2013 en kampagne for at gøre folk opmærksomme på deres valgret. - De kiggede noget på stemmestederne, da flere hundreder engelsksprogede studerende pludselig dukkede op, men det har løftet aktiviteten en del siden.. Ifølge Narcis Matache er det sundt for Region Nordjylland også at få de mange udlændinge med.. - Frivillighed og demokrati er en hjørnesten i det danske samfund, og udenlandske tilflyttere vil kun forstå det, hvis de føler sig inkluderede. Det er lysten, der driver værket, når du skal lære sproget.. Noget der også har gjort sig gældende for ham selv - han læser og taler i dag dansk og træner lige nu sin udtale. - Jeg har fået at vide, at jeg lyder norsk. I det hele taget tror han på, at Region Nordjylland kan få langt mere ud af sine højtuddannede tilflyttere.. - Der er masser af dygtige ingeniører, grafiske designere og læger, der bare venter på at få lov til at bruge deres kompetencer. Nordjylland scorer rigtig højt på en række parametre, fx hvad angår tryghed, og jeg vil gerne arbejde på at gøre regionen til den mest attraktive i EU i forhold til at bo og investere. . På samme tid vil han få regionen til at tænke mere internationalt og få aflivet de usikkerheder, der kan gøre, at udlændinge er bange for at opføre virksomheder her. Han har de seneste år opbygget European Youth Northern Denmark, der nyligt vandt en sølvmedalje i EU for deres arbejde med at præsentere unges idéer.. - En tid talte masser af folk i Bruxelles om Nordjylland. Tænk hvis regionen for alvor satte in dér og fortalte, hvad den kan..