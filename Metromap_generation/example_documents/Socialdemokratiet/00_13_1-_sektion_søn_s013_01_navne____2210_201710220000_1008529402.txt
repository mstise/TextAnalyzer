Han bider sig fast. ¤ Hildo Rasmussen, byrådsmedlem i Brønderslev Kommune, Sømærket 2, Asaa, fylder tirsdag 75 år.. Hildo Rasmussen bliver ofte kaldt byrådets terrier. Det har han ikke spor imod, for han vil gerne sætte sit mærke på den politik, der føres. Når han går ind i en sag, bider han sig også fast og følger den til ende.. Han har i 32 år været involveret i politik, altid valgt for Socialdemokratiet.. Da Hildo Rasmussen stoppede med at arbejde hos Stenhøj Husene i Frederikshavn, blev han tildelt Dronningens fortjenstmedalje med krone. Han kom til firmaet, umiddelbart efter at det var etableret. Som 15-årig kom han i lære hos tømrermester Johannes Pedersen i Asaa.. Hildo Rasmussen har selv bygget det hus, han bor i på Sømærket i Asaa. Det blev opført i 1988 på en grund med udsigt over et kuperet område.. Han startede som byrådsmedlem i den gamle Dronninglund Kommune, hvor han var med i 24 år, herunder formand for teknisk udvalg i 12 år. Ved kommunesammenlægningen valgte han at stoppe. Det blev dog kun til en pause på tre år, hvorefter han på opfordring valgte at genopstille. . - Det er ingen hemmelighed, at jeg var skuffet over kommunesammenlægningen. Jeg havde gerne set, at Dronninglund var blevet en stor kommune sammen med de daværende Sæby og Hals kommuner.. Han har sat fingeraftryk på Asaa Hallen og på genbrugspladsen, føler han.. - Vi kæmpede hårdt for en hal, og genbrugspladsen hang også i en tynd tråd, fortæller Hildo Rasmussen.. Han har også kæmpet for tilskud til Asaa Havn, for han mener, at kommunens havn har stor betydning, og han er glad for, at der er bevilget ekstra penge til oprensning. Nu håber han, at de planer, der er for byggeri på Asaa Havn, kan gennemføres.. Hildo Rasmussen er stolt af, at byen har fået et friplejehjem.. - Byrådet gjorde sådan set byen en stor tjeneste ved at lukke det kommunale plejehjem, siger han.. Han synes, det politiske arbejde er spændende. Og han føler sig stadig energisk, så hvorfor trappe ned?. - Jeg vil gerne bidrage til, at der kommer mere bid i det politiske arbejde, siger han, der vil kæmpe for, at de mindre byer ikke bliver glemt i skyggen af de større.. Landspolitik interesserer ham også, og da han forleden var i København, satte han sig på tilhørerpladserne i Folketingssalen.. Han var indtil i fjor formand for Asaa Boldklub og er kasserer i Asaa Badehusforening på 50. år.. Hildo Rasmussen er gift med Nancy, der er ansat i Nordjyske Bank i Asaa. De har tre sønner.. Fødselsdagen fejres med åbent hus i Møllehuset fredag kl. 13..