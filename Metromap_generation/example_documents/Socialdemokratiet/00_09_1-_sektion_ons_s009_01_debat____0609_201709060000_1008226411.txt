Vitaminløst valgflæsk. BESPARELSER: 27.8 går regionsrådskandidat Mogens Ove Madsen (S, tidl. SF) i rette med de besparelser, som staten påfører sygehusene.. Både røde og blå regeringer og vi i Dansk Folkeparti har i cirka 15 år bakket op om dette effektiviserings- og produktivitetskrav, der betyder, at regionerne hvert år skal blive to procent dygtigere uden at bruge flere penge.. I praksis kritiserer Mogens Ove Madsen altså sit eget partis politik. Han kritiserer sin egen regionsrådsformand Ulla Astman (S), som har indflydelse og dermed ansvar.. Mogens Ove Madsen burde kunne støtte Dansk Folkepartis ide om at spare regionernes topbureaukrater helt væk. Vi vil af med topbureaukraterne og bruge besparelserne på at skaffe bedre sundhed for borgerne.. Pointen er, at når regionspolitikere som Astman alligevel ikke evner at forsvare nordjyske sygehuse mod flere ”effektiviseringer”, så kan vi lige så godt afskaffe regionerne. Så skal vi skatteydere i det mindste ikke betale løn til regionspolitikerne.. Ved at tale imod flere ”effektiviseringer” giver Mogens Ove Madsen tilsyneladende Dansk Folkepartis leder Kristian Thulesen Dahl ret. Det er der perspektiv i, for DF havde forinden meldt ud, at tiden er løbet fra flere ”effektiviseringer”. . Går DF og S sammen om at fjerne denne budgetspændetrøje midlertidigt, har vi sammen lagt pres på Venstre under årets finanslovsforhandlinger. . Det ville derfor være super, hvis Astman og S-partileder Mette Frederiksen tilsluttede sig Thulesens ønske om et stop for flere besparelser på de syge og svage.. Kommer Socialdemokratiets støtte derimod ikke, har Astmans partikollega Mogens Ove Madsen serveret vitaminløst valgflæsk for NORDJYSKE’s læsere 27.8..