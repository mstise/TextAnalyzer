En Bermuda-trekant. Visioner og virkelighed går ikke altid lige godt i spænd. Undertiden spænder de endda ben for hinanden - og Socialdemokratiets udlændingeudspil, som Mette Frederiksen fremlagde mandag, overkommer næppe heller spændet.. Socialdemokratiet vil afskaffe de såkaldte spontane asylansøgninger ved den danske grænse og i stedet sende asylansøgerne til et dansk drevet modtagecenter i Nordafrika. Hvilket land er ikke nærmere specificeret, for som socialdemokraterne formulerede sig, så er det regeringen, der driver udenrigspolitik.. Det er snedigt sagt, for - ligesom Dansk Folkeparti plejer at gøre, har S nu ”vist en retning”, men ikke taget noget ansvar selv.. Partiet vil også vente til efter et valg, selv om S og DF snildt kunne komme med et fælles beslutningsforslag, som regeringen ville have vanskeligt ved at modstå.. Ingen kan være uenige med politisk ordfører Nicolai Wammen (S) om, at der er brug for ”et retfærdigt og bæredygtigt flygtningesystem”, Men når virkeligheden rammer visionen, er forslaget mere egnet til at hente nogle af de vælgere tilbage, som for år tilbage flygtede til Dansk Folkeparti, end noget andet.. Ingen kan heller være særligt uenige om, at der med Mette Frederiksens ord ingen er, ”der har gode erfaringer med noget som helst i øjeblikket”, når det gælder flygtninge.. Principielt vil Socialdemokratiet have et helt andet flygtningesystem, som nærmer sig en kopi af Dansk Folkepartis ønsker. . Reelt er spørgsmålet: Hvordan kan Danmark føre det ud i livet, ikke alene set i lyset af FN’s flygtningekonvention og Menneskerettighedskonventionen, men også ude i virkeligheden på jorden i et eller andet endnu ukendt, sikkert og nogenlunde demokratisk land i Afrika?. Det kræver international opbakning i forhold til konventionerne, og den kommer næppe. Det er præcis i dét krydsfelt, alt indtil nu er strandet: en Bermuda-trekant, hvor alt initiativ i praksis forsvinder, og hvor en bæreudygtig politik også er ubærlig for flygtningene ...