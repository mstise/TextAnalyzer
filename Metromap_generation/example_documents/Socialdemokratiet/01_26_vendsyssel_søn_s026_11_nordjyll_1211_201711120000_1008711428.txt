Tre dronninger frem for en konge. VIBORG: Kongen er borte, længe leve dronningen. Sådan ventes det at lyde efter regionsvalget 21. november.. Valget til de fem regionsråd skal nemlig også føre til en afløser for Bent Hansen. Otte gange i de seneste ti år er han som formand for Danske Regioner kåret som den mest magtfulde person i sundhedssektoren. . Nu har den 69-årige ”Kong Sundhed” imidlertid valgt at abdicere. Og i hvert sit geografiske ringhjørne står tre markant yngre kvinder og tripper for at overtage hans nøglerolle på sundhedsområdet. . - Hvem det bliver, det afhænger jo af fordelingen af mandaterne. Meget tyder dog på, at socialdemokraterne løber med den. De står klart stærkere end ved sidste valg, og Venstre har mistet en tredjedel af sine vælgere, siger Roger Buch, valgekspert og forskningschef ved Danmarks Medie- og Journalisthøjskole. . To socialdemokratiske kronprinsesser, Ulla Astman fra Region Nordjylland og Sophie Hæstorp Andersen fra Hovedstaden, står overfor Venstres eneste officielle kandidat, Stephanie Lose fra Region Syddanmark. . - Astman har som mangeårig formand for regionernes sundhedsudvalg jo været en slags sekundant for Bent Hansen. Så jeg ville nok satse mine penge på hende. Men konstitueringer ved man jo aldrig helt, hvor de ender, siger Roger Buch. . At de tre kandidater har hver deres stil og styrker, er eksperterne enige om. . Ulla Astman har ud over 10 års vigtig erfaring i spidsen for sundhedsudvalget lige så mange års formandserfaring fra Nordjylland. Til gengæld ved mange ikke helt, hvem den afdæmpede nordjyde er. . Sophie Hæstorp Andersen (S) har tidligere 10 års mere højtprofileret erfaring fra Folketinget som Socialdemokratiets sundhedsordfører. Hun er dog ud over balladesager i hovedstaden om blandt andet Sundhedsplatformen også hæmmet af, at formandsposten sjældent går til hovedstaden. . Stephanie Lose (V) afløste i Sydjylland amts- og regionsformand Carl Holst, da han i 2015 kom i Folketinget. Hun imponerede med sin håndtering, da sagen om misbrug af offentlige midler haglede ned over partifællen. Men valgprognoserne trækker som nævnt mere i retning af en næstformandspost til Venstre i regionerne. . Bag ovenstående dronningekabale lurer endda en klør knægt i Region Midtjylland i form af Bent Hansens protegé, Anders Kühnau. Han er ung, men har netop som regionernes chefforhandler imponeret alle med en vigtig overenskomstaftale med de praktiserende læger. . Uanset hvem det bliver, så er der store krav at indfri, lyder det fra Lægeforeningens formand Andreas Rudkjøbing. . - Det kræver en overordentlig dygtig politisk håndværker at få de fem regioner til at arbejde på tværs og tænke i fælles løsninger, siger han.. - Man skal både lytte og få dem til at makke ret. Jo svagere en formand, desto mere fører de enkelte regioner sig frem med egne udspil, hvilket gør det meget svært for os som fagfolk, siger han. . - Til gengæld er det nok sundt for Danske Regioner med en formand med en ny stil efter det samme magtfulde menneske i spidsen i så lang tid, siger han.. Sundhedsøkonom Kjeld Møller Pedersen fra Syddansk Universitet er enig. . - Selv om der er store fodspor at fylde ud efter Bent Hansen, så skal den nye formand være sin egen og ikke en halvdårlig kopi, siger . Kjeld Møller Pedersen.. Til gengæld mener han, som de øvrige eksperter Ritzau har talt med, at de evige rygter om regionernes snarlige død er overdrevne.. - Vi har den mindst ringe model. Selv om Konservative og DF og sågar Venstre af og til rasler med sværdet, så har regionerne langt hen ad vejen leveret de ønskede resultater, siger han. .