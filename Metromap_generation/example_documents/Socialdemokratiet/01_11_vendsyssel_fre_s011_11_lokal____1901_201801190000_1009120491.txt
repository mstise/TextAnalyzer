Fagforeningsmand af den gamle skole. HJØRRING: Uddannelse er et meget vigtigt emne for det nyvalgte byrådsmedlem for Socialdemokratiet, Carsten Andersen. . -Jeg har da selv fortrudt, at jeg ikke fik en uddannelse som ung, så det optager mig meget, både i forhold til mine egne drenge, medlemmerne i 3F Skagerak og det kommende byrådsarbejde, fortæller Carsten Andersen, der så til gengæld har haft mulighed for at uddanne sig løbende i sit fagforeningsarbejde i 3F Skagerak, hvor han nu er næstformand. . Den klassiske vej . Carsten Andersen er gået den helt klassiske vej i det faglige system. Som ung gjaldt det om hurtigt at komme ud og arbejde, og det blev som ufaglært asfaltarbejder. . Da han sammen med sin kone Lene ventede deres første søn for 29 år siden skiftede han til en vinduesfabrik i Østervrå, hvor han også er født og opvokset. Her blev hans interesse for det faglige arbejde vakt og han blev valgt til tillidsmand. Da virksomheden lukkede i 1997 mærkede han på egen krop den håbløse situation, som mange ufaglærte industriarbejdere før og siden har stået i. . - Det er jo en voldsom situation og det er jo stadig en stor udfordring for os at få vores medlemmer til at indse behovet for andre kompetencer og få dem omskolet til andre brancher, siger Carsten Andersen, der selv blev ansat som faglig medarbejder i det daværende SID. . Med valget til byrådet har han fået plads i arbejdsmarkeds - og uddannelsesudvalget, teknik og miljøudvalget, samt udvalget for by- og landudvikling. . - Jeg håber da især at kun. ne gøre en forskel i forhold til at færre svage og syge borgere kommer i klemme i systemet. Vi har i 3F ikke altid været enige med kommunens jobcenter, men overordnet set er samarbejdet nu godt nok, siger Carsten Andersen. . Privat bor han med sin kone Lene og en hjemmboende søn på 17 år i ”selve Lørslev”, hvor arbejdet med fællesskabet også fylder i fritiden. . - Jeg er engageret i at skabe liv og sammenhold i vores landsby. Det er et helt specielt fællesskab man oplever i de mindre byer, og det ser man altså ikke  i de større byer, fastslår Carsten Andersen ..