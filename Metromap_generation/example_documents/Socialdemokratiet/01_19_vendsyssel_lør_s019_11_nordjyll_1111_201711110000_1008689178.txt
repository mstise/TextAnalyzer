Ingen aftale på forhånd med Knud K. i front for K. VESTHIMMERLAND: Så længe Knud Kristensen er Konservatives bud på en borgmester i Vesthimmerland i den kommende valgperiode, vil Venstre ikke lave forhåndsaftaler med de konservative omkring møder på valgaftenen tirsdag 21. november.. Fronterne i den borgerlige lejr i Vesthimmerland er trukket knivskarpt op til kommunalvalget.. Sager omkring borgmester Knud Kristensens inhabilitet i indeværende valgperiode betyder, at Venstre vil gå meget langt i bestræbelserne på at forhindre Knud Kristensen i at snuppe en ny tur i borgmesterstolen i Vesthimmerland. . Sagerne har inkluderet flere politianmeldelser og skabt et yderst betændt politisk klima i byrådet.. - Målet for Venstre er klart: Der skal en ny borgmester til i kommunen, siger Per Bach Laursen, der er Venstres borgmesterkandidat. . Derfor vil Venstre ved dette valg stå helt frit og ikke hænge på forhåndsaftaler med Konservative på valgaftenen, som tilfældet var ved sidste valg for fire år siden.. Forsøger sig med aftale. Konservative har ellers op til kommunalvalget forsøgt sig med en aftale med Venstre, som ville betyde, at de to borgerlige partier som de første skulle mødes på valgaftenen.. Tre af de konservative byrådsmedlemmer, Pia Buus Pinstrup, Henrik Dalgård og Niels Krebs Hansen, har af det konservative bagland været ”sendt i byen” hos Venstre for at lodde stemningen for muligheden omkring en aftale om at mødes, så snart der ud på valgaftenen tegner sig et klart billede af mandatfordelingen. . - Men så længe Knud Kristensen er borgmesterkandidat, kan vi ikke lave aftaler med de konservative, siger Per Bach Laursen, som kan konstatere, at Knud Kristensen her kort før kommunalvalget fortsat er de konservatives bud på en borgmester i Vesthimmerland. Og derfor bliver der ikke nogen aftale med Konservative om at mødes som de første ud på aftenen.. Men der kan komme en aftale på plads, hvis de konservative finder en kandidat længere nede på listen, som kan komme i spil som borgmester.. - Så er der mulighed for, at vi kan mødes som de første og sondere mulighederne i den borgerlige lejr som det første på valgaftenen, siger Per Bach Laursen, som dog kraftigt understreger, at der ikke et sekund skal herske tvivl om, at Venstre går efter, Vesthimmerland fra næste år har en Venstre-borgmester. . - Men tingene kan jo flaske sig sådan på en valgaften, at det bliver helt umuligt, siger Per Bach Laursen, som samtidig understreger, at Venstre ikke har lavet forhåndsaftaler om at mødes med nogen på valgaftenen. Med den indbyggede risiko for, at man bliver overhalet indenom.. 2013-aftale. Ved det sidste valg i 2013 lå der en forhåndsaftale mellem Venstre og Konservative, som sagde, at den af de to borgmesterkandidater - henholdsvis Per Bach Laursen og Knud Kristensen - som fik flest personlige stemmer, også var den, der skulle besætte borgmesterposten, hvis det flaskede sig sådan, at der var mandater nok til, at de to partier tilsammen kunne udpege borgmesteren.. Det blev som bekendt Knud Kristensen, der fik langt flest stemmer for fire år siden - og dengang pegede Venstre på Knud Kristensen som borgmester. Som aftalt. Også selvom Per Bach Laursen på valgaftenen reelt havde mulighed for at løbe fra den aftale og snuppe borgmesterkæden ved at lave en aftale med SF og Socialdemokratiet. Men han hakkede ikke til, da muligheden pludselig bød sig. . Per Bach Laursen erkender, at han internt i Venstres bagland efterfølgende fik hård kritik, fordi han ikke brød aftalen og benyttede muligheden for at snuppe borgmesterposten, da chancen var der ud på valgaftenen i 2013.. - Ja, det har givet øretæver. Det er ikke den store hemmelighed. Men jeg kan til gengæld sige, at jeg overholdt vores aftale, siger Per Bach Laursen.. Mærkværdig. Den siddende borgmester Knud Kristensen finder det mærkværdigt, at Venstre ikke vil lave aftaler, så længe han er konservativ borgmesterkandidat.. - Det svarer jo til, at vi siger til Venstre, at vi kun vil indgå aftaler med dem, hvis de lader Jens Lauritzen overtage borgmesterkandidaturen, siger Knud Kristensen.. Han lægger ikke skjul på, at han i lighed med valget for fire år siden rigtig gerne vil lave en aftale med Per Bach Laursen om, at den af de to borgmesterkandidat, der får flest personlige stemmer, også er den af de to, der sætter sig i borgmesterstolen efter nytår.. - Men det vil Per jo åbenlyst ikke, siger Knud Kristensen.. Formanden for Konservative i Vesthimmerland, Ernst . Pinstrup, er fuldstændig fast i kødet, når det kommer til Knud Kristensen som partiets bud på en borgmester. Dermed kan Per Bach Laursen og Venstre godt glemme de våde drømme om at få skudt en kile ind hos de konservative.. - Vi har valgt Knud Kristensen som vores spidskandidat. Længere er den ikke. Skulle han komme til at stå i vejen for, at vi fortsat har borgmesterposten, så må det være sådan. De gør alt for at ødelægge hans navn, men vi har altså ikke noget at udsætte på Knuds arbejde. Ja, han har trådt ved siden af en enkelt gang i en sag om inhabilitet - og undskyldt for det. Det er menneskeligt at fejle. Til gengæld gør han så meget godt for kommunen, siger Ernst Pinstrup, som finder det altafgørende, at Vesthimmerland også efter nytår har borgerligt styret.. Betyder det, at de konservative kunne finde på at pege på en Venstre-borgmester?. - Lad os nu se, hvordan valget går, lyder det - lidt kryptisk - fra Ernst Pinstrup.. Der er 27 pladser i byrådet i Vesthimmerland.. Ved valget i 2013 fik de konservative 10 mandater, mens Venstre fik seks..