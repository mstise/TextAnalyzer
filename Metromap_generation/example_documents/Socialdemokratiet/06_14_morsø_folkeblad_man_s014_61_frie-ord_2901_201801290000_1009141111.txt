Hvad er lykken?. INDSIGT: Overbefolkning i Afrika, unge – og voksne – opfører sig som børn på de sociale medier, på oceanerne flyder der nu nye kontinenter af plastic-affald, Jorden er ved at ende som en sauna, Trump optræder som en impulsstyret teenager (alle forældres skræk), og før ugen er omme, er nye katastrofer og problemer dukket op.. Disse emner fylder meget i den dagsaktuelle nyhedsstrøm. Men betyder de at verden er af lave? Går det nu mod mørkere tider for menneskeheden?. Svaret på det spørgsmål kan nemt blive en løs snak baseret på tilfældige fakta og hurtige indtryk.. Men der er brug for et mere systematisk svar. Man kan i stedet for spørge hvad der er det højeste gode eller mål i livet. Hvis det hele tiden bliver nemmere at nå livets højeste mål, må verden dog gå mod lysere tider.. ARISTOTELES, der levede i Grækenland 382-324 f.Kr., var ikke blot et af de klogeste mennesker nogensinde. Han har også sådan en fornuftig måde at være klog på. Derfor vil jeg gå ud fra det højeste mål med livet som Aristoteles fandt frem til.. Aristoteles slår fast at det er lykken der er det højeste gode for mennesker. “For den vælger vi altid på grund af den selv og aldrig på grund af noget andet.”. MEN HVAD er så lykken? Det er at leve et langt liv med indsigt i at træffe de rigtige valg i livet. Det kræver at vi har holdning eller stabil tilstand i sjælen som styrer vores beslutninger og følelsesreaktioner i konkrete situationer. Det er det vi i dag kalder et moralsk kompas. Det moralske kompas’ verdenshjørner kalder Aristoteles dyder. ’Dyder’ er et gammeldags og underligt ord i dag, men lad mig forklare det med de dyder Aristoteles selv nævner:. gavmildhed, storsind, selvsikkerhed, passende ambition, mildhed, retfærdighed, tapperhed og mådehold.. Har vi disse dyder, fungerer det moralske kompas. Det er den vigtigste forudsætning for at blive lykkelig.. MEN LYKKEN har også brug for andre ting. Aristoteles skriver: “Alligevel synes lykken også at have behov for de ydre goder i tilgift... For det er umuligt, eller ikke let, at gøre det moralsk gode uden at have midler til det. For mange ting kan kun gøres ved hjælp af venner, rigdom og politisk magt, der fungerer som redskaber.. Og om nogle ting gælder det, at hvis man er berøvet dem, så tager det glansen af lykkefølelsen (f.eks. en fornem familie, gode børn og et godt udseende).”. Lykken er altså det højeste gode. Den kræver at man er fornuftig og har et moralsk kompas. Og så skal man også have økonomiske midler og indflydelse på sit liv. Børn og venner hjælper også.. Svaret på om det går mod mørkere eller lysere tider, må altså være svaret på disse spørgsmål: Har vi fået bedre mulighed for at opføre os fornuftigt og have et moralsk kompas? Har vi fået flere midler og mere kontrol over vores liv? Og har vi fået mere tid til at være sammen med vores børn og venner?. HER VIL jeg vælge et historisk perspektiv på 2500 år. Det er sådan cirka den tid der er gået siden Aristoteles levede.. Mit svar vil være et klart. Den normale styreform i de fleste af de 2500 år har været en konge, eller snarere en tyran, der styrede i blanding af konflikt og samarbejde med en adel. Adelen måtte krybe over for tyrannen og opførte sig selv tyrannisk over for almindelige mennesker. De var bønder, slaver, tjenere, handlende eller bare fattige horder i byerne.. Alle levede livet farligt. Af de første 14 romerske kejsere fra og med Augustus, døde de 7 en naturlig død, mens andre 7 blev dræbt. Adelige blev jævnligt dræbt af tyrannen fordi han – ofte med rette – frygtede de ville styrte ham. Og både adelen og tyrannen behandlede som regel deres undersåtter hårdt eller grusomt.. DENNE UORDEN ændrer den demokratiske styreform. Et demokrati får ledere og borgerne til at kontrollere sig selv, og det giver en fælles diskussion om samfundets værdier. Vi er vant til demokrati og kan have svært ved at forstå hvor stor denne ændring er. Men det er historisk helt specielt at vi har ansvarlige diskussioner for hele samfundet om fælles emner som politik, retfærdighed, sundhed, miljøhensyn, korrekt adfærd i trafikken, forholdet mellem kønnene osv. Det havde man ikke før demokratiet. Denne selvkontrol og disse fælles diskussioner hjælper os til at være fornuftige og have et moralsk kompas sådan som Aristoteles anbefalede.. Aristoteles var også klar over at et liv i armod sjældent er lykkeligt. Fattigdom har været det normale for samfundets brede lag i det meste af historien. Man sultede måske ikke ofte, men i nogle perioder måtte man spise lidt eller dårlig mad, og man var altid udsat for katastrofer som epidemier eller krig. Der var ikke mange materielle fornøjelser som dem vi kender. De færreste havde bøger, musik var noget man måske hørte i kirken og når spillemænd spillede, og un. derholdning lyse sommernætter eller mørke vinteraftner var noget man selv måtte sørge for. Tøj var normalt fåtalligt og hjemmefremstillet, og man var heldig hvis man havde et transportmiddel som en hest.. Alt dette har industrialiseringen ændret på, og ingen moderne læser har brug for en lang liste over de materielle goder og den underholdning vi har lige for hånden.. ENDELIG ER der velfærdsstaten. Analfabetisme, sygdom, pludselig død, fattigdom, uforsørget alderdom, usle kår for handicappede og en ulige adgang til kunst som teater og musik har været reglen for flertallet i de fleste af de 2500 år vi ser på. Så dukker begrebet velfærdsstat op i Tyskland for 139 år siden. Det blev begyndelsen på en proces der i Danmark kulminerede da Socialdemokratiet gennemførte socialreformen i 30’rne og i 60’erne gjorde gode tider bedre samtidig med at arbejdsmarkedet fik rimelige overenskomster.. Velfærdsstaten realiserede større lighed og større muligheder for folkets brede lag. Man kan sige at velfærdsstatens institutioner som sygehuse, skoler, universiteter, teatre, jobcentre og ældre-handicap-forvaltninger med læger, sygeplejersker, lærere, forskere, socialrådgiver osv. som fortrop sikrer de materielle goder og den tid til venner og børn som Aristoteles siger hører med til et lykkeligt liv.. NU KUNNE nogen jo indvende at det alt sammen er meget godt. Men i dag står verden over for helt anderledes store problemer end før, og derfor er der grund til bekymring.. Til det vil jeg svare: Ja, måske. Men på den anden side må vi huske på at sådan har man altid sagt. De første kristne var overbeviste om Jordens snarlige undergang, og i middelalderen var der mange dommedagsprædikanter. For præcis 100 år siden udgav Oswald Spengler bogen ”Vestens undergang” (Der Untergang des Abendlandes). Her beskrev han hvordan vestens kultur var gammel og senil og i fuld opløsning på grund af rodløshed og åndeligt armod. Et af beviserne var den moderne tekniks ensretning af tilværelsen. I dag ved vi at netop denne teknik bidrog til at vi er kommet nærmere Aristoteles’ ideal om et lykkeligt liv.. Vi skal naturligvis bruge tid og kræfter på at løse vores store og små problemer. Men samtidig skal vi ikke lade os overvælde af dem. I forhold til menneskets kræfter og Jordens ressourcer er den fornuftigste spådom nemlig at det vil gå ligesom de sidste mange århundreder, at disse problemer er krusninger på overfladen af den store historiske strøm der med udspring i Europa har gjort livet bedre for stadig flere mennesker..