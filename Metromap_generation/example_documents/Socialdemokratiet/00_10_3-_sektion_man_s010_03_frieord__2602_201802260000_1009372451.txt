Et uddannelsessystem til    fremtiden. SKOLE: God uddannelse har enorm betydning for den enkelte og for kommende generationers evne til at opbygge et godt samfund, der kan sikre alle indbyggere et godt og spændende liv. Derfor skal der investeres massivt i børn og unge, men vi skal ikke forsætte som hidtil, vi skal tænke nyt. . Et samfunds investering i uddannelse kommer mangefold igen, mens det modsatte vil sætte et samfund bagud med en frygtelig langtidsvirkende effekt. Det er meget vigtigt at huske på. . Især når regeringen vælger at spare samlet 6,3 milliarder kr. på de videregående uddannelser i 2021. Det er helt hen i vejret og giver ingen mening i forhold til, at Danmarks vigtige råstof er viden. Vi har brug for kvalificeret arbejdskraft og autonome medborgere. Det kræver investeringer i uddannelse og et nyt uddannelsessystem, hvor stress, karakterræs, fremdriftsreform er byttet ud med frihed, ansvar og muligheder. . Kravene skyller ind over uddannelsessystemet i dag. Kravene kommer fra virksomheder, politikere, forældre, elever og studerende selv, der kræver kompetencer og effektivitet. I dag har vi en meget mere teknokratisk vision for, hvad uddannelsessystemet skal præstere ved at levere specifikke former for kompetencer til arbejdsmarkedet. Men det er langt fra nok til at opbygge et samfund, der kan sikre alle indbyggere et godt og spændende liv. . Uddannelsessystemet skal naturligvis sikre visse kompetencer til arbejdsmarkedet, men uddannelse skal også fremme kreativitet og autonomi for den enkelte. Uddannelsessystemet skal ikke lægge for mange begrænsninger, for det skal ikke handle om at disciplinere børn og studerende, men om at tillade iboende evner, kreativitet og autonomi at blomstre. . Vi skal sikre, at børn og studerende har de nødvendige færdigheder til arbejdsmarkedet, men også til at udfordre, diskutere og udvikle deres autonomi. Denne uddannelseskultur vil sikre et økonomisk rigere Danmark, men også indbyggernes evne til at opnå indflydelse, realisere udviklingsmål og udvise handlekompetence inden for de givne rammer. . Hovedpine, hjertebanken og ondt i maven er symptomer, som hver fjerde danske universitetsstuderende ofte eller altid bærer rundt på i hverdagen. Det er desværre ikke underligt, for gennem hele uddannelsessystemet er studerende blevet presset til at præstere. . Presset oppefra kommer fra det politiske system, erhvervslivet og organisationer, der kræver globalt konkurrencedygtige kompetencer både for at sikre den enkelte virksomheds konkurrenceevne og for at sikre Danmarks globale konkurrenceevne. . Presset kommer også nedefra. Studerende og forældre til skolebørn begynder at se sig selv som kunder i uddannelsessystemet, og de kræver, at skolen udruster eleverne med de færdigheder, som markedet efterspørger. Det betyder at alt for mange studerende ikke kommer til at udforske og finde ud af, hvilken type person de vil være. Flere studerende påpeger, at de gerne vil gøre det rigtig godt, og at der er nogle rammer, som ikke er i orden, for at de kan gøre det. . Skal vi udfordringen til livs, er besparelser ikke løsningen, men derimod massiv investering. . Det skal pengene gå til . For det første skal uddannelsesloftet, ja eller vidensloftet, fjernes øjeblikkeligt. Uddannelse er det vigtigste og danskerne skal uddannes mest og bedst muligt. Vi lever af viden, og man skal ikke straffes for at være blevet klogere med tiden. . Et af formålene med uddannelse er netop, at man skal tilegne sig redskaberne til gennem hele livet . at blive klogere og realisere sine udviklingsmål for at kunne leve et autonomt liv. Uddannelsesloftet ”sparer” 427 millioner, men eftersom investeringer i uddannelse kommer mangefold igen, så giver det ingen mening, at regeringen samt Dansk Folkeparti og Socialdemokratiet bliver ved med at bruge det økonomiske aspekt som undskyldning for bevarelse af uddannelsesloftet. . For det andet skal lærerne have tid og ressourcer til at give feedback til skriftlige opgaver og eksamener. Uden feedback efterlades man med følelsen af forvirring om, hvorvidt man nu er på den rigtige uddannelse. Der er flere studerende, som overvejer at droppe ud, fordi de ikke aner, hvad de gør rigtigt eller forkert. Det at starte på universitetet kan godt være en ret voldsom omvæltning, og det er svært for mange at gå op til underviseren og bede om en begrundelse for den karakter, man har fået.  Sådan bør det selvfølgelig ikke være. . Derfor skal alle undervisere forpligtes til at give feedback til alle. . For det tredje skal der være mindre fokus på karakterkrav ved optagelse på landets universiteter, for unge er mere end bare et tal. Mit mål er, at vi skal finde de allermest motiverede studerende, for det vil mindske frafaldet og sikre en bedre forventningsafstemning. I dag handler det langt mere om popularitet end om uddannelseskvalitet, når der på nogle områder kræves et meget højt gennemsnit. Den udvikling har skabt en tendens til, at man skal bruge sit høje snit til noget, når man kommer ud fra gymnasiet, snarere end, at man mærker efter, hvad man er motiveret for og interesserer sig for. . Det adgangsgivende karaktergennemsnit til universitetet understøtter et incitament, der kun handler om at score høje karakterer i gymnasiet. Vi skal i stedet skabe et incitament til at lære, for det er bedre talentudvikling end at gå efter det højeste snit.  . Nyt SU-system . I Norge har SU længe været et lån, og det har ikke givet større social ulighed. Lånet bliver delvist eftergivet, hvis man opfylder bestemte krav. Jeg ønsker også et lånebaseret SU-system, men til forskel fra Norge, så ønsker jeg, at hele lånet bliver eftergivet, hvis uddannelsen gennemføres. . Jeg kender desværre alt for mange, som vælger en videregående uddannelse med det formål at modtage SU, indtil de bliver smidt ud af studiet. Desuden er der alt for mange, der starter på en videregående uddannelse, som senere dropper ud af studiet, fordi der bl.a. ikke er nogen konsekvens. På Aarhus Universitet og Syddansk Universitet er det mere end hver femte, der hoppede fra i løbet af det første studieår. . Det er et alt for mange, og det spilder både de studerendes tid og universiteternes ressourcer. Vi er nødt til at få flere til at stoppe op og genoverveje valget inden studiestart, og derfor er et nyt SU-system en god idé for økonomien og de studerende. . For mig er uddannelse et frihedsprojekt og værdipolitisk hjerteblod. Uanset hvor du kommer fra, så fortjener du en god uddannelse, hvor der er tid til fordybelse og plads til at blive klogere. Derfor er der nødt til at komme et mere nuanceret langsigtet perspektiv på kvalitet og formål i uddannelse end det, vi er vidne til i øjeblikket. Uddannelsespolitik handler om muligheder for fremtiden. .