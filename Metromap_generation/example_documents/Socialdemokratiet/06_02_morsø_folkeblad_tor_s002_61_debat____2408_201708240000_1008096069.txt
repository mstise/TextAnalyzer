Vi skal have handling mod bander. BANDEKRIG: Det er hyklerisk, at regeringen og Socialdemokratiet kommer med det ene forslag efter det andet, nu hvor bandekrigen for alvor raser. De har haft masser af år til at reagere i. . Dansk Folkeparti har råbt op om problemet i årevis, alt imens S og Venstre gang på gang har afvist os, fordi hensynet til konventionerne var vigtigere. De har med andre ord ikke haft modet til at gribe ind i tide af frygt for konventioner og embedsfolkenes fortolkninger af disse. Og dermed har de svigtet deres primære forpligtelse - danskerne.. Når eksempelvis lederen af Loyal To Familia (LTF), Shuaib Khan, ikke for længst er udvist, så er der tale om et kolossalt svigt fra samfundet. Først og fremmest har skiftende regeringer vendt det blinde øje til problemets kerne, nemlig at kriminelle udlændinge er beskyttet af konventionerne. Dernæst har domstolene vejet hensynet til konventionerne tungere end de meget klare signaler, Folketinget har sendt af flere omgange om, at kriminelle udlændinge skal udvises. . Derfor kan man roligt sige, at fænomenet LTF og Shuaib Khan er skabt af et tøvende politisk og juridisk system, som agerer vægelsindet over for indvandrebandernes tyrannisering. Hvis ikke særligt Folketingets øvrige partier bakker DF’s kamp op for et opgør med konventionerne, så vil vi på sigt tabe kampen mod indvandrerbanderne. .