Staten må tage medansvar. KYSTSIKRING: Selvtægt er sjældent en god idé. Uanset hvor ædelt motivet end må være, så skal man selvfølgelig overholde landets lovgivning. . Men en gang imellem kan man nok godt forstå, hvorfor folk kan blive drevet ud i at handle, som de gjorde før jul i Lønstrup. . Men handlingen har endnu en gang været med til at sætte fokus på, hvorfor der endnu ikke er fra samfundets side er taget hånd om en ordentlig kystsikring. . Lad os lige se på sagen med historiske briller:.  I 1982 tog Anker Jørgensens regering fat på at lave en ekstraordinær kystsikring ved Lønstrup. . Jeg er helt sikker på, at hvis man ikke havde gjort det, så ville store dele af Lønstrup by allerede være ædt af havet.  . Derfor er der ingen tvivl om, at hvis man vil beskytte kysterne og værdierne, ja, så kan man gøre det. Spørgsmålet er jo selvfølgelig, hvem der har ansvaret og hvem der skal betale regningen. . Socialdemokratiet har taget initiativ til at få Folketingets miljø- og fødevareudvalg på besigtigelse i Nordjylland, og vi satte efterfølgende et opfølgende arbejde i gang i form af en høring i Folketinget i slutningen af 2016 på baggrund af studieturen og kystanalysen.. Det er også værd at notere sig, at man tog fejl, hvis man troede, at Kystdirektoratet var sat i verden for at beskytte kysterne og komme med forslag til, hvordan man kan sikre sig mod en fortsat erodering af vores kyster, så kan man ikke nøjes med at sidde på hænderne og sige nej, nej og atter nej til de projekter, som borgere og kommuner har sendt ind. . Efter at stormene er begyndt at få navne og klimaforandringerne har sat deres tydelige præg, hvor ”100-årshændelser” bliver til ”10-årshændelser”, så er det faktisk nu hvert år, at havet tager metervis af vore kyster, og adskillige huse er allerede blevet opslugt af havet. . Vi kan ikke lave om på vejret, men vi kan forsøge at mindske konsekvenserne af havets bølger og stormenes raseren. . Derfor tog vi i Socialdemokratiet initiativ til at udarbejde en kystanalyse, der skulle dokumentere, hvor problemerne var størst, og her faldt Hjørring Kommune desværre ud som topscorere sammen med et par kommuner i Nordsjælland og mere end ti lavtliggende områder, som jævnligt bliver oversvømmet. . Mest kendt er nok Jyllinge Nordmark. . Da rapporten var færdig, havde Danmark fået en ny regering med Esben Lunde Larsen som miljøminister, og han ville ikke gøre noget, og det er igen blevet fulgt op med en kommuneaftale, hvor regeringen har tørret ansvaret af på kommunerne og den enkelte lodsejer, hvis hus er truet af at styrte i havet. . Det er jo fint nok, at kommunerne får en større og direkte mulighed for at få indflydelse på, hvor der skal kystsikres i Danmark - men det er de færreste kommuner i Danmark, der har råd til større kystsikringsprojekter i værk sammen med lodsejerne. . Dernæst er eksemplet med Hjørring kommune jo set i forhold til, at der er en lang række andre kommuner, der overhovedet ikke har nogle kyster og ej heller har lavt liggende områder, der kræver særlige foranstaltninger, hvis der ikke kan findes solidariske løsninger. . Jeg synes, det ville være rimeligt, hvis staten også gik med ind og tog et medansvar for en sammenhængende kystsikringspolitik i Danmark på lige fod, som når vi investerer i store infrastrukturprojekter som for eksempel vores veje. . Sagen er jo den, at vores kyster er fælles eje med lige adgang til at nyde og bruge naturen fra strandkanten. . Spørgsmålet er jo, hvordan man kan finde en sådan løsning. . Vi kender det jo fra Stormflodsrådet, hvor alle betaler et beløb over deres forsikringer. . Spørgsmålet er så, om - hvis man indbetalte et lidt større beløb og udstrakte ordningen til at omfatte hele landet - vores kyststrækninger (og dermed de lodsejere, hvis ejendom styrter i havet) ville få dækket tabet af forsikringen. . Jeg tror også, at kommunerne som i sagen fra Gl. Skagen skal have større mulighed for at påligne beboere i et bestemt område, at de skal være med til at betale for kystsikring, selv om de hverken ligger i første eller anden klitrække. . Hvis man skal kystsikre, som man har gjort ved Kongestien i Løkken med norsk granit, sandfodring og beplantning af marehalm, så vil det blive rasende dyrt at sikre hele den jyske vestkyst bare fra Limfjorden til Skagens Gren. . Derfor tror jeg, at der er behov for at lave en række forsøgsprojekter, således at man kan finde både den billigste og mest æstetiske, samtidig med at vedligeholdelsesomkostningerne bliver holdt nede. . På onsdag (17.1.) stiller jeg spørgsmål i folketingssalen til miljøminister Esben Lunde Larsen, om han vil indkalde til ny forhandlinger om den gamle fællesaftale, der løber frem til 2019, der går ud på, at staten bruger ca. 100 mio. kr. fra Nymindegab op til syd for Limfjorden, hvorimod der stort set ikke bruges statslige midler dér, hvor behovet er størst i forhold til kystanalysen. Han skal selvfølgelig også forholde sig til den aktuelle situation om den alternative kystsikring i Lønstrup. . Hertil kommer nogle centrale spørgsmål til Natura 2000-ordningen. . Er det ikke meningen, at et Natura 2000-område skal beskyttes – eller skal man bare lade naturen gå sin gang og lade havet æde sig ind i Natura 2000-området? Hvis det sidste er tilfældet, så vil der jo til sidst ikke være noget Natura 2000-område tilbage….