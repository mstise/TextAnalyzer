Ih, hvor er det kriminelt. Ironien hænger tykt i gardinerne, når myndighederne splitter en velfungerende dansk-ukrainsk familie i Frederikshavn ad, mens 202 udviste kriminelle er blevet væk for politiet; de gemmer sig næppe bag noget gardin.. Svitlana Romanchenko, hendes 18-årige søn og treårige datter har fået sparket, selv om hun og hendes mand, Jan Kiis, er selvforsørgende. Familiens brøde bestod i, at de ved en misforståelse begik nogle formelle og meget banale fejl, så Svitlana Romanchenko i første omgang bestod en ”forkert” danskprøve. Den var sværere end den, myndighederne kræver - men kvinden fik såmænd en karakter på 11,3. Ih, hvor var det kriminelt!. Familiens vrede og frustrationer, som de kom frem i NORDJYSKE søndag, er forståelige. Men Udlændingenævnet har truffet den formelt endelige og uigenkaldelige beslutning.. Afgørelsen sættes i relief af Jyllands-Postens oplysninger om, at politiet ikke aner, hvor 202 udviste udlændinge er blevet af. Udvisningen er ikke blevet effektueret, enten fordi de selv nægtede at samarbejde (!), eller fordi deres hjemlande ikke ville modtage dem. Nu er der ingen, der har kontrol med dem. Er de stadig i Danmark? Er de smuttet andre steder hen? Og hvis de er her, fortsætter de så deres kriminalitet? Det kan i hvert fald nok udelukkes, at de synger i noget kirkekor.. Det giver overhovedet ingen mening, at et ellers lovlydigt og ordentligt menneske kan smides på porten af formelle grunde, mens lovbrydere (og potentielle terrorister) får lov til at blive, mere eller mindre af formelle grunde.. Det er både politisk, bureaukratisk og moralsk svigt i samme hug. Og det hjælper ikke Svitlana Romanchenko og Jan Kiis det mindste, at Dansk Folkeparti og Socialdemokratiet søndag krævede, at udviste kriminelle skal udstyres med elektroniske fodlænker.. Forhærdede kriminelle skal nok finde deres udveje. Der er kun én løsning - bag lås og slå - så længe gardinerne er trukket for ordentlige menneskers menneskerettigheder..