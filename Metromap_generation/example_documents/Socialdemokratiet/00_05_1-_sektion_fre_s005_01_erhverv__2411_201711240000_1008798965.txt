Corydon bliver chef på Børsen. KØBENHAVN:  Den tidligere socialdemokratiske finansminister Bjarne Corydon springer ud i en ny rolle som medieboss, når han fra årsskiftet skal være administrerende direktør og chefredaktør på Dagbladet Børsen.. Her afløser han Anders Krab-Johansen, der skal være koncernchef i Berlingske Medier.. Som finansminister var Corydon en meget central socialdemokrat i Thorning-regeringen, og han kan derfor umiddelbart virke som et aparte match med den erklærede liberale erhvervsavis. Han varsler da også et opgør med avisens ideologiske linje, når han skal udfolde sig som chefredaktør.. - Jeg kan godt gøre det klart, at jeg vil være synlig på avisen. Og over for avisens læsere. Jeg glæder mig også til at skrive ledere, men vi kommer til at diskutere formen.. - Mit udgangspunkt er til enhver tid at sikre en indædt uafhængighed af politiske interesser, af ideologi og af særinteresser, siger han i et interview med sin nye arbejdsgiver. . Bjarne Corydon har derfor meldt sig ud af Socialdemokratiet, som han har været medlem af siden 1992.. Han kommer til jobbet fra en stilling som direktør hos konsulentfirmaet McKinsey og har ikke tidligere været ansat i medieverdenen.. Og dét kan blive en udfordring for ham, mener chefredaktør på ugebrevet Mandag Morgen Lisbeth Knudsen.. - Når det gælder chefredaktørrollen, så er han ”ny i trafikken” og vil helt sikkert være udfordret af at skulle sætte sig ind i alt omkring redaktionelle diskussioner, journalistiske kriterier og politisk uafhængighed.. - Det tror jeg bliver en svær omstilling for ham, når han har været toppolitiker og har siddet på den anden side af bordet, siger hun til Ritzau.. Samtidig minder hun om, at Corydon blandt andet stod bag det omstridte salg af en andel af Dong til Goldman Sachs, og at sådanne sager kan komme til at klæbe til ham./ritzau/ .