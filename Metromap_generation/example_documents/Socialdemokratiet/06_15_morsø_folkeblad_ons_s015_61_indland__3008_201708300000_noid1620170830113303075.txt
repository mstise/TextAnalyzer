Hvor skal pengene komme fra?. INDLAND: Regeringen forsøger at komme hurtigt i hus med et forlig om noget af det, der er lettest at forstå i skatteforslaget, som regeringen præsenterede tirsdag: Billigere biler. . Andre forslag letter skatten for dem, der har arbejde. De lavest lønnede skal have et særligt jobfradrag, og loftet over beskæftigelsesfradraget skal helt væk. En forhøjelse af topskattegrænsen, som den tidligere S-R-SF regering stod for skal skal fremrykkes.  Meningen med det hele er Venstres gamle slogan: Det skal kunne betale sig at arbejde. . Allerede tirsdag aften skulle regeringen mødes om biler med Dansk Folkeparti, som har fat i den lange ende, hvis noget af den mandatfattige VLAK-regerings plan skal have flertal og blive til virkelighed. . Regeringens støtteparti er klar til at gøre nogle biler billigere, gerne de mere miljøvenlige i Golf-størrelsen. DF-vælgere kan også have langt til arbejde i områder, hvor der ikke er tog og bus.. Mere tvivlsomt er det, om partiet vil være med til, at gøre store luksusbiler markant billigere. . Forhandlingerne om bilerne kan blive en testkørsel af, hvor let eller svært regeringen får det med Dansk Folkeparti. Landets største borgerlige parti holder fast i, at skatteplanen indeholder en skjult lempelse af topskatten, som regeringen ellers sagde, at den havde droppet. . Det overbeviste ikke Dansk Folkeparti, at skatteminister Karsten Lauritzen (V) på tirsdagens pressemøde kraftigt understregede, at ”det er altså ikke en forklædt topskattelettelse”. Jo, det er, mente DF-formand Kristian Thulesen Dahl kort efter i sit ugebrev. Han henviste til, at regeringen vil fjerne loftet over beskæftigelsesfradraget. . Og hvor skal pengene i øvrigt komme fra, spurgte den stærke tovholder i den tovtrækning, som allerede er i gang. Det får vi først rigtigt at vide, når regeringen torsdag fremlægger sit forslag til finanslov. Som Karsten Lauritzen siger her i avisen, findes alle pengene ikke i det såkaldte råderum, som er skabt i økonomien gennem de seneste år. . Dansk Folkeparti vil ikke have problemer med at spare penge ved, at udlændinge får sværere ved at få overførselsindkomster. . Derimod vil partiet gerne bruge flere penge på ældre, politi og sundhedssystemet, understreger Thulesen Dahl. . Det vil faktisk af med kravet til hospitalerne om, at de skal producere to procent mere hvert år. Det mener Socialdemokraterne pludseligt også, så der er flertal uden om regeringen for at droppe to-procents kravet. Socialdemokratiet vil også forsøge at påvirke forhandlingerne ved emsigt holde øje med, om Dansk Folkeparti slækker på den sociale profil. . Og uligheden vokser med det fremlagte skatteforslag - indrømmer Karsten Lauritzen. Historisk, ifølge Cepos, marginalt, tilføjer økonomiminister Simon Emil Ammitzbøll (LA). .