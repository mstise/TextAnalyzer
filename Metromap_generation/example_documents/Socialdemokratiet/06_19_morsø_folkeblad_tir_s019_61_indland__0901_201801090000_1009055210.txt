V-appel om blåt sammenhold. INDLAND: Bølgerne er gået højt i blå blok den seneste tid.. I december truede Liberal Alliance med ikke at stemme for den finanslov, partiet selv havde været med til at forhandle på plads.. I weekenden foreslog Dansk Folkepartis formand, Kristian Thulesen Dahl, så, at Venstre og DF i fremtiden undlader at samarbejde med LA og i stedet kigger mod et bredt samarbejde over midten med Socialdemokratiet.. Bør finde fælles fodslag. Men blå blok skal holde sammen. Det mener Venstres politiske ordfører, Jakob Ellemann-Jensen.. - Det er en floskel, at der er mere, der samler, end der skiller. Men jeg synes, at der er flere ting, hvor vi bør kunne finde fælles fodslag.. - Jeg forstår, at partier har behov for at markere sig med deres standpunkter. Det, som Danmark har behov for, er, at vi enes, siger Jakob Ellemann-Jensen.. Han erkender, at forløbet ikke var smukt i december. Men blå blok bør fokusere på det fælles gods, understreger Ellemann-Jensen.. - Der er en ganske stor fællesmængde på den blå side af hegnet, siger han.. Kristian Thulesen Dahl tanker om at nytænke hele måden, de politiske partier samarbejder på, er et luftkastel. Det siger politisk kommentator Hans Engell.. Han peger på, at der allerede bliver samarbejdet hen over midten i dansk politik.. - Blokpolitikken er tydelig omkring folketingsvalgene, når der skal peges på en statsminister, og omkring finansloven og det skattepolitiske område.. - Men blokpolitikken er stort set ophævet på alle andre tidspunkter.. - Det samarbejde, som Thulesen Dahl gerne vil have mellem Venstre, Socialdemokratiet og DF, eksisterer allerede på visse områder, siger Engell.. Ud over at blæse til angreb mod de politiske blokke lægger Kristian Thulesen Dahl op til, at Venstre, Socialdemokratiet og Dansk Folkeparti i fremtiden skal støtte hinandens regeringer.. S som støttepart for V-DF. Et scenarie kunne ifølge DF-formanden være, at Socialdemokratiet danner støtteparti til en V-DF-regering, eller at Venstre og Dansk Folkeparti støtter en socialdemokratisk mindretalsregering.. Men det anser Hans Engell for at være en urealistisk situation.. - Kommer der en blå regering efter næste valg, så vil jeg godt love, at Socialdemokratiet vil lægge sig i benhård opposition.. - Jeg tror heller ikke, vi skal regne med andet, end at Venstre vil gøre det samme, hvis Socialdemokratiet ender med at danne regering, siger Engell.. Jakob Ellemann-Jensen ønsker ikke at tage stilling til et muligt regeringssamarbejde mellem Venstre og Socialdemokratiet.. Han mener, at det er ”udenfor min lønramme” at afgøre, hvilke partier der skal i regering efter næste valg.. Det har mandag ikke været muligt at få en kommentar fra Socialdemokratiet til DF-lederens forslag.. I året første meningsmåling fra Voxmeter ligger rød blok til 52,4 procent af stemmerne, mens blå blok får opbakning fra 46,9 procent. Dermed er rød blok styrket, hvis man sammenligner med målinger foretaget før jul.. Leder, 2. sektion side 6.