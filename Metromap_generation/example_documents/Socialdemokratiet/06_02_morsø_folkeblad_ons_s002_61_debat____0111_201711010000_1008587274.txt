Lav tillid - et demokratisk problem. DEMOKRATI: Lige hjemkommet fra et længere ”udenøsophold” kaster jeg mig begejstret over de mange aviser - kommunalvalg - læserbreve. Hvem skal jeg stemme på? Et par timers studeren, og jeg er ikke klogere. Der er så mange gode intentioner om buskørsel, børnenes vilkår, mere hjælp til de ældre m.m. fra alle sider.. Alle de emner, der er oppe og vende hver gang, der er valg. Og til trods for, at vores kommune har en danmarksrekord inden for kommunalpolitik, nævnes det ikke med ét ord. Jeg regnede helt sikkert med, at den rekord ville blive valgets helt store issue. . Selvom politikerne i Thisted Kommune har været ved at rive hovederne af hinanden, slår vi dem med flere procent. Morsø Kommune er den kommune i landet, hvor vælgerne har den laveste tillid til de lokale politikere.10,6 pct.. Sådan!! . Socialdemokratiet, DF og LA har, mig bekendt, været larmende tavse omkring denne undersøgelse. . Demokratisk Balance tager kritikken til sig. Poul Kristensen siger i en kommentar 15. juni 2017, at det er en ordentlig ”mavepuster”, og han vil gøre sit til at forbedre det næste periode.  . Venstre har også forholdt sig til undersøgelsen. Respekt for det. Hans Erik Bertelsen ærgrer sig, men mener, at dialogen med morsingboerne er god, og at de nikker til de beslutninger, der træffes.. Jeg er ikke enig med borgmesteren. Den store ”sag” i den siddende kommunalbestyrelses tid var budgetbesparelserne i 2015. Og specielt i den forbindelse tror jeg, vi var mange, der ikke følte sig hørt. Borgere på hele øen, men især Sydmors, i forbindelse med nedlæggelsen af Næssundfærgen. Børnefamilierne ved hele omstruktureringen af børnepasningsområdet og skolestrukturen. . Borgmesteren har efterfølgende udtalt (LU  30 juni 2017): ”Vi har ryddet op og skabt en kommune med en sund økonomi - vel at mærke uden at skære i normeringer og i kvaliteten i vores velfærdstilbud. ”. Men velfærden er ikke øget for de forældre, hvis børn skal transporteres eller selv transportere sig i et trafikfarligt område mellem byskolerne, de børn, der nu proppes ind i barakker, fordi man havde fejlkalkuleret børnetallet i de små klasser og som henvises til en sølle lille legeplads. . Alle eksperter inden for forebyggelse af sociale problemer hos små børn påpeger vigtigheden af små institutioner. Alligevel nedlægger man små institutioner og propper de allermindste ind i en kæmpe institution. . Eller hvad med de store elever ude fra øen der ud over længere skoledage har fået øget deres transporttid. Hvad med deres muligheder for at være aktive i foreninger i lokalområdet, deres muligheder for at have et fritidsjob? . Jeg tror, der er rigtig mange, der føler, at der er blevet skåret alvorligt i deres velfærdstilbud.  Godt nok var der en høringsrunde, og der blev indsendt flere alternative forslag til besparelser. Men den høringsrunde var en skueproces. Ikke et komma blev, mig bekendt, flyttet. Jeg tror, det var i den fase, at grundlaget for den manglende tillid - de sølle 10,6 pct. blev skabt. Og jeg synes, at de politikere som rent faktisk bruger en masse tid og kræfter på deres politiske virke - respekt for dem - sammen med os borgere skulle bruge den her valgkamp til mere overordnet at diskutere, hvordan vi får genetableret tilliden. Det er så vigtigt for hele den demokratiske proces. .