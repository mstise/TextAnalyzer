Fiskeri i de rørte vande. Statsminister Lars Løkke Rasmussen (V) bed ikke på oppositionens krog, da han var i halvanden times samråd onsdag i Folketingets miljø- og fødevareudvalg om sine forbindelser til de såkaldte kvotekonger.. Og efter at Dansk Folkepartis fiskeriordfører Ib Poulsen senere på dagen erklærede sagen for lukket, ”med mindre der kommer nyt frem”, er det politiske kulingvarsel afblæst, selv om Socialdemokratiet og den øvrige opposition næppe opgiver sagen lige med det samme.. Ib Poulsen er antagelig blevet banket på plads, fordi han ikke kunne sandsynliggøre sin ”fornemmelse for”, at Løkke havde ”ladet sig købe politisk af storfiskere”.. Intet tyder umiddelbart på, at nogen kommer til bunds i sagen - for hvad er til bunds, og hvad er det i grunden for en sag? Påvirkede det Løkke politisk, at han fik et sommerhusophold af én af storfiskerne, som samtidig har doneret store beløb til Løkke-fonden?. Løkke Rasmussen afviste det selv kategorisk, og selv om en statsminister principielt er statsminister 24 timer i døgnet, fastholdt han sin ret til at have et privatliv, som ikke rager offentligheden. Ethvert menneske har ret til et privat liv, men enhver statsminister befinder sig konstant i en gråzone, som ingen - bortset fra i de helt oplagte tilfælde - kan definere, men som også i høj grad vil bero på ”fornemmelser”.. Det eneste, som den undrende opposition ind til videre har opnået, er at fiske i de rørte vande, som skal bidrage til at fastholde det gamle billede af Løkkes personlige karakter.. Politisk ordfører Nicolai Wammen (S) ville efter samrådet ikke sammenligne Løkkes sag med, at erhvervsfolk for 15.000 kr. kan komme i snak med socialdemokratiske politikere i partiets erhvervsklubber. Andre partier har tilsvarende fora, og det er vel også gråzoner.. Indtil der måtte komme syn for sagen, er den mest egnet for konspirationsteoretikere. På samrådet blev der kun skudt med løst krudt. Der var ingen rygende pistol foran statsministeren - ikke engang en røget kongeål ...