Fra fodbold til politik. ¤ Arne Toft, fhv. borgmester og folketingsmedlem, Bymarken 42E, Arden, fylder lørdag 70 år.. Fra sit hjem ved en idyllisk sø i udkanten af Arden kan Arne Toft se tilbage på et aktivt liv, hvor fodbold og politik blev de to væsentligste virkeområder.. Arne Toft er født i Gistrup og ville først være smed, men stoppede i 1967 som maskinlærling. I stedet læste han til lærer. Han blev uddannet fra Aalborg Seminarium i 1972. . Da var han allerede i fuld gang på grønsværen. 173 kampe blev det til for AaB, og Arne Toft fik også 1970-74 fem A-landsholdskampe for fodboldlandsholdet. 1973 blev han dansk mester med Hvidovre IF, hvor han og hustruen Lisbeth havde slået sig ned, fordi den nyudklækkede lærer havde fået job i Rødovre. Hovedparten af familien boede imidlertid i Himmerland, heraf mange i Astrup, øst for Arden, hvor Lisbeth stammer fra, så i 1974 gik turen til Arden, hvor et job med timer i matematik, fysik og idræt var ledigt. . Fire år senere blev den unge lærer opstillet og valgt til byrådet for Socialdemokratiet. Otte år senere måtte han søge orlov fra lærerjobbet, for en umage konstituering, hvor Fremskridtspartiet støttede Socialdemokratiet, gjorde ham i 1986 til borgmester - en post, han bestred i 16 år frem til 2002. I 1986 fik alle kommuner rundt om Mariager Fjord socialdemokratisk borgmester, og Arne Toft satte i høj grad sit præg på landkommunens udvikling og engagerede sig også i organisationen Det skæve Danmark, hvis formand han var 1998-2002. . I 2001 afløste han en anden lokal lærer, Holger Graversen fra Hadsund, som Hobro-kredsens S-mand på tinge. Det blev til seks år på Christiansborg, og Arne Toft gør intet for at skjule, at dé seks år ikke var de lykkeligste i en i øvrigt god og lang politisk karriere. . - Jeg vidste, hvad jeg gik ind til, når jeg forlod en borgmesterpost til fordel for en plads i grebningen i folketingssalen. Men at jeg ville få . Mens han fra kommunalpolitik var vant til, at man trods uenigheder arbejdede sammen, følte han i tinget, at ”meget gik ud på at genere hinanden”.. Det er, fornemmer han, en kultur, der er dybt indgroet i Folketinget, og som fortsat praktiseres af flertallet uanset dets farve.. Så ved folketingsvalget i 2007 stod hans navn, helt frivilligt, ikke på stemmesedlen, og han lod sig pensionere som 59-årig. Beslutningen hang til dels også sammen med, at HSP, en arvelig neurologisk sygdom, var begyndt at sætte hustruens ben ud af spillet. Hun, der i høj grad havde taget tørnen på hjemmefronten, mens Arne Toft var fodboldspiller og politiker (og i øvrigt i ni år efterfulgte ham som lokalpolitiker), havde nu brug for hans hjælp i hverdagen. . Sygdommen har heldigvis ikke forhindret parret i at opleve verden. Det er blevet til talrige bilture til især det gamle DDR og til flyrejser ud i verden - senest i sidste uge til Tenerife, hvor den medbragte el-scooter satte parret i stand til at opsøge mange steder. . I 2006 erstattede parret den store villa med sø-adgang med et mindre, men mere handicapvenligt hus på søens modsatte side. I sommermånederne går turen ofte til sommerhuset i Øster Hurup.. Arne Toft blev som 46-årig opereret for en diskusprolaps. Den generede ham i en årrække, men nu løber han i reglen hver morgen en god halv time - og trives med dét som med tilværelsen i al almindelighed.. Selv om en fodboldklub i den kommune, han i dag bor i, har et fodboldhold, der spiller i samme liga som AaB, er der ingen tvivl om, hvem Arne Tofts hjerte banker for: Han er AaB’er! Det er ikke så ofte, han dukker op på stadion, og en fodbold rører han sjældent, men han ser de fleste AaB-kampe på tv og er ”lige så nervøs som spillerne, når kampen går i gang”. Og når de gamle spillere indbydes af klubben, dukker han også op.. Socialdemokrat er han også stadig. For et år siden kunne han tilmed glæde sig over at blive udnævnt til æresmedlem af partiet. Han har siden sit farvel til Folketinget ikke blandet sig i den offentlige debat, og det er helt bevidst: . - Jeg havde mine muligheder for at forandre. Noget lykkedes, noget gjorde ikke. Dem, der nu sidder ved roret, skal have ro til at gøre deres arbejde, lyder hans begrundelse.. Det betyder dog ikke, at der ikke tænkes tanker i Arden - og at der ikke kan være spørgsmål, hvor han ”ikke er helt enig med mit eget partis positioner”. Det gælder ikke mindst i forhold til flygtninge, hvor Arne Toft synes, at ”vi i Danmark har det så godt, at vi altså godt kunne gøre lidt mere for de mennesker i verden, der har det skidt. Vi tænker ofte lidt for meget på os selv og lidt for lidt på andre”.. En af hans svigersønner, Thomas Jensen, gift med datteren, der er overlæge i Odense, rykkede ind i Folketinget, valgt i Silkeborg, da han selv rykkede ud. . - Så når han kommer hjem, får vi nogle gode og kontante diskussioner, siger svigerfar.. Parrets anden datter er fysioterapeut i Arden, mens sønnen er leder på Rockwool. Så det sker tit, at der er besøg på Bymarken af familien, der tæller tilsammen syv børnebørn.. Familie og venner fejrer fødselaren på dagen ved en sammenkomst på Terndrup Kro. .