Fire valgforbund i Brønderslev. BRØNDERSLEV: Der er indgået fire valgforbund blandt de politiske partier, der stiller op til kommunalvalget i Brønderslev Kommune. . Borgerlisten og Kristendemokraterne er gået sammen, og det er anderledes end det var ved sidste valg - her var Borgerlisten i valgforbund med Oplandslisten (Daniel Urbaniak fra Thise), en anden upartipolitisk liste, som ikke er med denne gang.. - Der havde vi lidt flere borgerlister, fortæller faglig leder i Brønderslev Kommune, Mona Larsen, som er med til at holde styr på kommunalvalget og alle de arbejdsgange, der følger med.. Ved det valg var der faktisk tre borgerlister - den tredje var Ny Brønderslev, som heller ikke er med denne gang. Dermed er Borgerlisten den eneste upartipolitiske liste ved dette års valg.. Samarbejdet er også nyt for Kristendemokraterne, der ved valget i 2013 var i valgforbund med DF og Venstre.. Det andet valgforbund i år består af Det Konservative Folkeparti, Dansk Folkeparti og Venstre. Her var K ikke med sidste gang, dengang var de i valgforbund med De Radikale, Liberal Alliance og Ny Brønderslev.. Tredje valgforbund i år bliver Liberal Alliance og Radikale, som altså har prøvet at være sammen før.. Og det sidste valgforbund bliver Socialdemokratiet, SF, Enhedslisten og Alternativet. Her har de tre første før været makkere, mens det er nyt, at Alternativet er med - ligesom det er første gang, at Alternativet stiller op til kommunalvalget i Brønderslev Kommune.. Det er i alt 11 lister med til sammen 99 byrådskandidater, der stiller op i år.. - I 2013 havde vi 13 lister, oplyser Mona Larsen.. Det var ud over Oplandslisten og Ny Brønderslev også Brønderslev Folkeparti (Karl Emil Nielsen), der stillede op dengang. De er altså væk i år, og Alternativet er kommet til, og dermed lander det på 11 i år.. Valgforbund indgås for at undgå, at stemmer går til spilde - og dermed indirekte kan gavne partier, man ikke er så tæt på. I et valgforbund sikres det, at stemmerne tilfalder dem, man er gået sammen med.. - Møller.