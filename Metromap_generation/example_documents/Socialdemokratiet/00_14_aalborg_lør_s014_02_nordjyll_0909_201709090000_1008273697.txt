Hellere arbejdsro end     flytterod. HANSTHOLM: Fejringen af Hanstholm Havns 50 års jubilæum fredag lod sig ikke påvirke af et forslag fra Socialdemokratiets fiskeriordfører Simon Kollerup om at flytte en ny Fiskeristyrelse fra København til Nordjylland - og dermed tættere på det sted i landet, hvor hovedparten af dansk fiskeri er koncentreret.. Godt nok nævnte statsminister Lars Løkke Rasmussen i sin tale til havnens officielle jubilæumsreception, at regeringens planer om udflytning af styrelser skulle sikre alle dele af Danmark del i den nuværende fremgang, men mere konkret var det ikke.. Timelangt møde. Fiskeriminister Karen Ellemann (V) benyttede jubilæet til at holde et timelangt møde med Jan Hansen, formand for Hanstholm Fiskeriforening og Danmarks Fiskeriforenings Kreds Nord. Heller ikke her var placeringen af den nye Fiskeristyrelse det, der blev drøftet.. - Regeringen har fokus på statslige arbejdspladser over hele Danmark, sagde fiskeriministeren efter mødet og bemærkede, at der ikke er noget nyt i Simon Kollerups forslag.. - Når det handler om Fiskeristyrelsen, er jeg lige nu allermest optaget af at få etableret en stærk styrelse, som er klar over, hvad opgaven er lige nu og her. Og det er ret klokkeklart, at vi har nogle store opgaver i at sikre hele forvaltningen og hele regelsættet omkring dansk fiskeri. Derfor er det for mit vedkommende ikke en diskussion om udflytning af den specifikke styrelse på nuværende tidspunkt, siger fiskeriministeren.. - På nuværende tidspunkt er det en styrelse, som ligger i København, siger Karen Ellemann.. Vigtigt at få ro. For Jan Hansen er det her og nu også vigtigere at få ro omkring fiskeriet, end det er at arbejde for en udflytning af Fiskeristyrelsen. Når og hvis en udflytning er aktuel, kan styrelsen godt flytte til Nordjylland.. - Men lige nu kan en udflytning bare give mere turbulens, og det har fiskeriet ikke brug for, siger Jan Hansen.. Simon Kollerup mener, at fiskeristyrelsen med en placering i Nordjylland kommer tættere på de fiskere, styrelsen skal holde øje med . og vejlede.. Også Ib Poulsen, Dansk Folkepartis fiskeriordfører, der sammen med Simon Kollerup i foråret sikrede et fiskeripolitisk flertal udenom regeringen, ser god mening i at flytte Fiskeristyrelsen til Nordjylland og tættere på fiskerierhvervet..