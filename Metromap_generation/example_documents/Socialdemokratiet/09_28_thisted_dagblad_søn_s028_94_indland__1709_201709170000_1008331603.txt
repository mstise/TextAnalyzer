DF: S-statsminister - på sigt. HERNING: Er Dansk Folkeparti blevet et midterparti i dansk politik? . Nej, lød svaret fra De Radikales tidligere leder Marianne Jelved, da hun for nyligt fik spørgsmålet. . Hun henviste ikke til DF’s hårde udlændingepolitik. Men til at partiet endnu ikke har demonstreret, at man kan pege på statsministre fra begge sider af Folketingssalen. Det har De Radikale gjort i deres historie, lød det fra Jelved.. Muligheden, for at DF stempler helt ind som midterparti, rykker dog stadig tættere på, hvis man skal tro DF-formand Kristian Thulesen Dahl og partiets tidligere formand Pia Kjærsgaard.. På DF’s årsmøde i Herning i denne weekend taler de begge åbent om muligheden for en socialdemokratisk statsminister på DF-stemmer.. - På et eller andet tidspunkt, når det passer ind i billedet, så kunne det da godt tænkes, at Dansk Folkeparti peger på en socialdemokratisk statsminister. Eller måske selv bliver statsminister.. - Det vil Kristian ikke have, at jeg siger, men jeg siger det alligevel, siger Pia Kjærsgaard drillende på vej ind til de omkring 1000 deltagere ved årsmødet i Herning Kongrescenter.. Hjørnekontoret i Statsministeriet er dog ikke så vigtigt for DF som for lederne af S og V, har det lydt fra Kristian Thulesen Dahl op til årsmødet. Han åbner for, at DF med tiden kan pege på en socialdemokrat som statsminister:. - Når det drejer sig om udviklingen på længere sigt, så vil jeg ikke tale et samarbejde med Socialdemokratiet ned. Så vil jeg hellere tale det op.. - Jeg siger bare, at det realistiske efter næste valg er, at vi peger på en statsminister inden for det såkaldte blå område.. - Lars Løkke Rasmussen er statsminister i dag, og vi har ikke noget imod at gøre ham til statsminister igen, forudsat, at vi får tilstrækkeligt med politiske indrømmelser ud af det.. - Det er den måde, jeg synes, det ser mest logisk ud i forhold til et valg. Betyder det, at det på længere sigt er udelukket, at DF går tættere med Socialdemokratiet. Nej, det gør det ikke.. - Og ”gå tættere med” kan også betyde at pege på en statsminister fra Socialdemokratiet?. - Jamen, jeg synes ikke, man skal udelukke noget i forhold til fremtiden. Det er gået langt stærkere med samarbejdet med Socialdemokratiet, end jeg havde troet. Det er jeg kun glad for. For det giver Dansk Folkeparti flere strenge at spille på.. - Du siger, at det er ”logisk” og ”realistisk” at pege på Løkke efter næste valg. Det er ikke det samme som at udelukke, at det kunne blive Mette Frederiksen?. - Ved næste valg, synes jeg, det virker urealistisk. Der er det mest logisk at pege på Løkke. Hvad det så fører til på længere sigt - der har jeg ikke ingen interesse i at lukke nogen døre. Tværtimod.. - Men når du siger ”mest logisk” at pege på Løkke, så udelukker det ikke, at I kan pege på Mette Frederiksen ved næste valg?. - Det er min måde at formulere mig på i politik. Sådan som tingene ændrer sig hele tiden, så synes jeg, det er en god måde at agere på. Det sikrer, at man hele tiden får størst mulig indflydelse, siger Kristian Thulesen Dahl./ritzau/.