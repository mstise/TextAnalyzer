Flertal ønsker bankernes gebyrhop frem i lyset. INDLAND:  Det skal være helt klart, hvad prisen for at bruge sit VisaDankort i udlandet er.. Det mener et flertal af politikerne i Folketinget, efter at en stribe af landets største banker har hævet gebyret for at bruge betalingskortet i udlandet. Det skriver DR Nyheder.. Både Danske Bank, Nordea, Jyske Bank, Sydbank og Handelsbanken har siden 1. januar hævet valutakurstillægget på VisaDankortet. Det er hævet fra 1,0 procent af købsbeløbet til 1,5 procent i Europa.. Det viser DR Nyheders research. For køb uden for Europa hæver de samme banker prisen fra 1,5 procent til 2,0 procent.. Det er Enhedslisten, som har stillet forslaget om, at bankerne fremover skal give kunderne klar besked om, hvad de samlet har betalt for at bruge deres VisaDankort i udlandet.. Desuden foreslår partiet, at der skal indføres et loft over gebyrerne, ligesom bankerne skal oplyse om valutakurstillægget i den årlige opgørelse over de samlede bankgebyrer.. Der er ”simpelthen behov for en ordentlig opstramning”, som Pelle Dragsted, erhvervsordfører for Enhedslisten, siger til DR Nyheder.. Og det er både Alternativet, Dansk Folkeparti, SF og Socialdemokratiet enige i.. Finans Danmark, bankernes talerør, er klar til en dialog omkring Enhedslistens forslag.. - Vi synes, det er rigtig fint, at der er åbenhed og gennemsigtighed omkring priserne. Kunderne skal jo nemt kunne gennemskue, hvad de betaler, siger seniorkonsulent Louise Fjord til Ritzau.. - I dag kan kunderne få mange oplysninger fra deres kontoudtog. Men hvis der er et behov for, at oplysningerne er mere destillerede, er det noget, vi meget gerne tager en dialog om, tilføjer hun.. Finans Danmark ser dog helst, at reglerne ændres på EU-niveau - hvis det skal være.. - Vi vil jo gerne have, at det er noget, der skaber ens vilkår for forbrugere og andre på tværs af landegrænser, som netop er tilfældet, når man bruger sit betalingskort i udlandet.. /ritzau/.