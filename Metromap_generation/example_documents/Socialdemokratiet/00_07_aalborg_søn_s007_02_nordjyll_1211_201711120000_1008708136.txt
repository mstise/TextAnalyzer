Ingen brug for valgplakater. BYRUM: Der hænger kun én politiker i lygtepælene på Læsø, og han stiller ikke engang op til byrådsvalget, men til regionsrådet. . De lokale har sparet udgiften og bøvlet med at hænge dem op væk - formentlig fordi alle alligevel kender de fleste på øen, og uanset hvilken vinkel billedet ellers var taget fra, ville det næppe kunne flytte mange stemmer. . For her bor kun 1814 mennesker, og havde Læsø ikke været en ø, havde det ikke været en selvstændig kommune. Det er Danmarks i særklasse mindste kommune - næstmindst er Fanø, der er næsten dobbelt så stor - og det koster dyrt at drive en så lille kommune, der trods størrelse skal levere stort set samme ydelser som andre kommuner. Der er ingen stordriftsfordele her, og derfor er eleverne på øens eneste skole blandt Danmarks dyreste: De koster 87.338 i snit, mens det gennemsnitlige landstal er 66.690. Skatteprocenten er også blandt de højeste og blev hævet 0,7 procent i indeværende periode. . Men en ting er økonomi - noget helt andet er øens identitet, og kærlighed til bopælen, og en ting er helt sikker: Man kommer ikke i byrådet ved at foreslå, at kommunen skulle søge om at komme ind under Frederikshavn Kommune. . Heller ikke selvom øen er udfordret på stort set alle områder, og der kun er udsigt til, at det bliver værre. For mange flytter væk fra øen, og hvor den demografiske udvikling med flere og flere ældre er en udfordring i hele landet, er det et rigtig stort problem her, hvor 35 procent af indbyggerne nu er over 65 år. Og der vil komme flere og flere, der har brug for hjælp. . De ting var der sådan set enighed om på lørdagens valgtræf i hallen i Byrum, hvor omkring en ud af seks, der ventes at sætte deres kryds ved valget 21. november, var dukket op. En hel del  af dem var politikere, for alle 26 kandidater, der kæmper om de ni pladser i byrådet, var inviteret, og med kun to afbud endte det med muligvis landets største panel og nok også valgkampens allerlængste præsentationsrunde, eftersom hver kandidat fik to minutter til at fremhæve egne fordele. . Tv-egnet var det ikke, men meget demokratisk, og det gav i hvert fald et klart billede af, at øen ikke har det let. For selvom enkelte kandidater også fremhævede de positive ting - hurtigt internet til alle, el-ladestandere to steder og et par andre projekter - så var det først og fremmest problemerne, der var i fokus. . - Vi må nøjes med lægerne i en regionsklinik, vi har ingen dyrlæge mere, og hvad sker der den dag, hvor Svend ikke længere kan passe på vores tænder, lød det fra Fælleslistens Rie Toftelund Ladefoged, der gerne vil have et nyt byråd - og en ny borgmester - der bruger tid på at snakke visioner og se fremad fremfor at bruge tiden på økonomien. . Men det er ikke kun læger, der er en mangelvare på øen - også lærere og sundhedspersonale mangler. . - På ældreområdet er der mange, der bliver ansat, men hurtigt rejser igen. Hvis vi skal kunne tiltrække arbejdskraft, er vi nødt til at se på det psykiske arbejdsmiljø, sagde Karsten Skov Pedersen, og det var Jette Pedersen fra Dansk Folkeparti helt enig i: . - Social- og kulturudvalget trænger til nye kræfter. Det skal være bedre at arbejde i kommunen, for ellers er der ingen, der vil arbejde her. Det duer ikke, at vi skal hente vikarer fra fastlandet. . Det er ikke kun kommunale arbejdspladser, der har svært ved at tiltrække ansatte. Også erhvervslivet kender problemet, for det er svært at tiltrække nye borgere. . - Hvis vi skal tiltrække arbejdskraft, der pendler fra fastlandet, må vi sætte afgangstiderne for færgerne til at passe med arbejdstiden, sagde borgmester Tobias Birch Johannesen. . For færgerne og afgangstider er en af de ting, der altid fylder i den politiske debat. Færgen Margrethe er 20 år og klarer fint fire dobbeltture i døgnet i højsæsonen, men holder ikke evigt. . Men en færge er voldsomt dyr - cirka 250 millioner, og desuden tager den tid at bygge. Så spørgsmålet er, hvornår den skal bestilles, og hvor stor den skal være. . - Vi skal have en færge, der passer til vores behov. Hvis vi skuffer de folk, der gerne vil herover, dur det ikke. Og så skal vi huske på, at hvis vi får en ny færge, ender regningen hos staten, sagde Folmer Hjorth Kristensen fra Socialdemokratiet. . Men hvad behovet er, var der ikke enighed om. Udenfor højsæsonen, hvor turister fylder færgen, er der god plads om bord langt de fleste dage, og derfor kom debatten  også til at handle om,  hvad der var vigtigst: En stor færge, der kan fragte gæster - men er for dyr til at have til at sejle mere end to dobbeltture i ydersæsonen, eller en mindre færge, der kan sejle flere afgange.  . Men den debat vil fortsætte en rum tid endnu, og det er slet ikke sikkert, at der bliver truffet nogen beslutning i den tid, det kommende byråd kommer til at sidde. .