Man har et standpunkt. ”Man har et standpunkt, indtil man ta’r et nyt,” sagde daværende statsminister Jens Otto Krag (S) engang, og det blev han jævnligt ålet for, selv om det måske var noget af det klogeste, en politiker nogensinde har sagt.. I dag kunne det i stedet godt hedde, at ”man har et parti, indtil man ta’r et nyt”. Sådan som 13 nordjyske lokalpolitikere har gjort med mange og meget forskellige begrundelser i den valgperiode, der slutter 31. december.. 13 politikere, alle iberegnet, er et pænt stort tal, men der er 285 medlemmer af de 11 nordjyske kommuner, så det betyder trods alt, at godt 95 procent af de lokalt folkevalgte er blevet ved deres læst og parti.. Alligevel må det frustrere de vælgere, der stemte på en kandidat fra Liste XY, men endte med at få en politiker fra Liste YX.. Partihop giver sjældent medaljer modsat skihop. Men vælgernes indflydelse slutter, når krydset er sat - og det næste kryds fire år senere kan så gøre regnebrættet op. . Det må så blive den moralske afgørelses kryds, for det er lige så lovligt for en politiker at skifte parti, som det er for en vælger. . Grundlovens paragraf 56 fastslår således: ”Folketingsmedlemmer er ene bundet ved deres overbevisninger og ikke ved nogen forskrift af deres vælgere”, så det kan ”kun” blive et moralsk efterspil for vælger og valgte.. Sådan bør det også være ud fra en ideel betragtning om, at politikere skal drives af overbevisning. Var der forbud mod partiskifte midt i vadestedet, kunne det snildt udvikle en mindre flatterende tendens, hvor diverse partitoppe begyndte at rense ud blandt folkevalget, der ikke fulgte ”kæft, trit og retning”.. Folketinget kender også til skift. Et af dem skete ved SF’s nedsmeltning i regeringen, og det fik Radikale og Socialdemokratiet gavn af. Det vakte kritik, bl.a. fra Dansk Folkeparti - der i øvrigt er stiftet af politikere, der hoppede fra Fremskridtspartiet (og forresten klarer sig strålende). Indimellem er der åbenbart gevinst ved at ha’ et parti, indtil man ta’r et nyt ...