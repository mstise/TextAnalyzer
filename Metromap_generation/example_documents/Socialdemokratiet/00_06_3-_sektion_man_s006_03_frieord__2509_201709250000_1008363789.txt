Midt på politisk vippe. Hvor mange varianter er der af Dansk Folkeparti? Mindst fire: Socialdemokratiet, Venstre, Det Konservative Folkeparti, Nye Borgerlige - og så naturligvis originalen.. Nye Borgerlige, der som den eneste variant ikke er i Folketinget, ligger - i hvert fald retorisk - et pænt stykke til højre for DF. De tre andre ligger nok til venstre for Kristian Thulesen-Dahl, men ikke så meget, at det for alvor gør noget - lige bortset fra EU-politikken.. Søndag rundede justitsminister Søren Pape Poulsen det konservative landsråd af med at støtte DF’s burkaforbud og med en erklæring om, at han godt kan se de to partier i samme regering, hvis Thulesen-Dahl vil.. Det er det seneste offentlige frieri fra en af de udlændingepolitiske kloner, formuleret af en partiformand, der har fået større selvsikkerhed i rollen som minister, og som har overvundet sin bekymring for at være i regering i takt med mere optimistiske meningsmålinger.. Naturligvis ser både Pape og statsminister Lars Løkke Rasmussen (V) - men næppe Anders Samuelsen (LA) - gerne Dansk Folkeparti på holdet. DF-formanden sørger også selv med mellemrum for at holde liv i tanken, antagelig mest for at berolige sit eget bagland.. Men hvorfor skulle Thulesen-Dahl egentlig gøre det, når det alligevel er ham, der regerer uden at hæfte for det endelige ansvar?. Dansk Folkeparti har overtaget Radikale Venstres rolle som den, der står midt på vippen og med et let tråd kan få den til at tippe til den side, der passer bedst lige her og nu.. Det ville blive langt sværere i et regeringssamarbejde, fordi det forpligter, og fordi der følger det sure absolut med det søde. Og Thulesen-Dahls søde tand er størst.. Spørgsmålet er ikke, hvor inderligt Pape og andre borgerlige bejler til Thulesen-Dahl. . Spørgsmålet er kun, hvor længe han kan holde DF’s eget bagland stangen med sin meget taktiske indgang til magten, når baglandet også gerne vil have æren. Står han for længe på vippen, risikerer han selv at blive vippet af ...