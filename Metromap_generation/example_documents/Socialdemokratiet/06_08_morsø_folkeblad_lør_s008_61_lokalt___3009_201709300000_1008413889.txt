Enhedslisten vil være venstrefløjen på Mors . SUNDBY: - Vi er ikke længere nogen, man er bange for. Ved sidste valg var det nyt, at Enhedslisten blev et stort parti, men nu er folk begyndt at få øjnene op for os.. Sådan lyder det fra Bo Fink, der som ny spidskandidat for Enhedslisten har sat sig for, sammen med de øvrige fire kandidater på listen, at vinde ét mandat i kommunalbestyrelsen til partiet. Ved valget i 2013 var partiet tæt på at blive valgt ind - her med Moity Sarr som spidskandidat - og Bo Fink håber på et endnu bedre valg denne gang.. - Jeg tror på fremgang, fordi vi er blevet en mere etableret størrelse. Men også fordi, vi er det eneste venstrefløjsparti. Jeg synes, at vi også er det oplagte valg for SF og Alternativets vælgere, siger han. . (Det er netop blevet offentliggjort, at SF også stiller til valg i år. Det var Bo Fink ikke bekendt med, da vi besøgte ham tidligere på ugen). . Partiets valgplakater er allerede i trykken, og en lille farverig pjece afslører dets valgprogram. . - Vi har gjort os umage med at lave et program, der er meget alsidigt. Vi har en klar social profil og en tydelig grøn profil, siger Bo Fink og understreger, at programmet lægger op til Enhedslistens tilnavn De Rød-Grønne.. Bo Fink er ikke et nyt ansigt i politiske sammenhænge. Han har, som han selv udtrykker det, stillet op til kommunalvalget i en menneskealder, men oftest som medlem af Radikale Venstre. I 2013 skiftede han parti, hvorfor han også var med i valgkampen i 2013 for Enhedslisten. Her fik Bo Fink især et godt valg til regionsrådet, som han ligeledes også stiller op til denne gang.. - Jeg skiftede parti, fordi Radikale Venstre var under udvikling til et ekstremt liberalt parti. Jeg synes, at de to partier (Enhedslisten og Radikale Venstre red.) ligner hinanden på flere punkter. Blandt andet værdi- og udlændingepolitisk. Men nu er Enhedslisten det eneste parti, der synes, at lighed og solidaritet er vigtigt. Det synes jeg, og jeg bliver også mere og mere venstreorienteret med tiden, smiler Bo Fink, der for tre år siden gik på pension efter mange år som gymnasielærer først på Thisted Gymnasium og herefter på Morsø Gymnasium. Her underviste han i geografi, der senere kom til at hedde naturgeografi, samt erhvervsøkonomi. . Netop geografien og naturen har stor interesse for Bo Fink, der til daglig nyder udsigten over fjorden fra en villa i Sundby, hvor han bor sammen med konen Doris Mulvad. Sammen har de fire børn på henholdsvis 43, 39, 34 og 32 år samt otte børnebørn. . Enhedslisten stiller skarpt på en social og grøn profil, og en af mærkesagerne er blandt andet at stoppe udgravningen af moler. . - Sigtepunktet er, at molerudgravningen på Mors hører det forrige århundrede til. Det er så destruktivt i forhold til vores natur. Stærhøj, for at tage et eksempel, har den smukkeste udsigt overhovedet på hele Mors. Og det er lige præcis der, de vil grave. Det er utilgiveligt. Og det er utilgiveligt, at de andre partier bare har lagt sig ned, siger Bo Fink. . Naturen som et aktiv . Enhedslisten vil arbejde på, at naturen på Mors ses som et aktiv. Derfor ønsker partiet, udover at stoppe molerudgravningen, at Nordmors skal opfattes som en Unesco Geopark. . - Bare se på, hvad Thy har fået ud af at være nationalpark. En geopark er mere snævert, men der er tale om branding og formidling, og virksomheder i oplevelsesøkonomi vil kunne etablere sig. Vi skal aktivere naturen noget mere. Samtidig med, at det er en glæde, er der også kroner i det, siger Bo Fink.    . Han nævner nogle af de mærkesager, som Enhedslisten på Mors går til valg på: . - Det går ad pommern til med vores insekter. Så vi er nødt til at sørge for, at der er levesteder og mere alsidighed i naturen, En af grundene til, at jeg under ingen omstændigheder ville kunne få mig selv til at pege på Hans Ejner Bertelsen, er, at han vil have sat vandmiljøplanerne i bero. Det er for meget, siger Bo Fink. . Intet valgforbund . I stedet vil Enhedslistens valg af borgmester afhænge af, hvilke samarbejdsaftaler der bliver indgået efter valget. Som udgangspunkt kan partiet dog få øje på tre mulige kandidater. Viggo Vangsgaard, Ellen Philipsen Dahl, og - noget overraskende - Thomas Jensen. . - Jeg konstaterer, til min kæmpe store overraskelse, at vi deler mange synspunkter med Thomas Jensen. Men altså, vores førsteprioritet er at skabe maksimal indflydelse, og det kan ske enten i kraft af en tydelig rød-grøn samarbejdsaftale eller gennem en indflydelsesrig post. . Enhedslisten har forud for valget ikke indgået valgforbund med andre af de opstillede partier.  . - Der er ikke rigtig noget parti, vi deler grundlæggende værdier med. Vi har i mange år indgået valgforbund med Socialdemokratiet, men de har drejet meget til højre de seneste år. Og her lokalt er vi på hver sin side . i beskyttelsen af naturområderne og molerudgravningen, siger Bo Fink. . Når I ikke indgår i et valgforbund - risikerer I så ikke at spilde vælgernes stemmer?  . - Vi satser på at vinde mandatet selv. Altså, hvorfor skulle vi lade vores stemmer gå til Socialdemokratiet, når vi ikke deler værdier med dem? . Mere kvalitet i kommunen  . Hvad socialpolitik angår, vil Enhedslisten gerne pege på, at der skal være mere kvalitet i kommunens arbejde på to områder. . - Der er alt for mange fejl i de sociale opgørelser. Når en social opgørelse bliver anket, bliver kommunen underkendt i 24 procent af tilfældene i den sociale ankestyrelse. Det tyder på, at vi har en sagsbehandling, der ikke er tilfredsstillende. Der vil vi pege på, at man kan bruge en borgerombudsmand, så folk ikke bliver klemt i systemet. . Derudover vil Enhedslisten arbejde for mere kvalitet i de offentlige institutioner. . - Da jeg arbejdede som lærer, var noget af det, jeg fik allermest ud af, den løbende faglige udvikling med kollegaerne. Derfor skal der være faglige dage, pædagogiske dage og efteruddannelse på samtlige institutioner. Kulturen på en arbejdsplads betyder enormt meget, siger Bo Fink. . Enhedslisten har sat sig nogle klare måltal.. - Vores slutmål er, at vi skal i nærheden af 24 elever i en folkeskoleklasse, og der skal maksimalt være fire børn pr voksen i en børnehave, siger Bo Fink og understreger, at han ellers er træt af regeringens måltal. . - Og så spørger du nok, om det ikke er urealistisk. Nej, for det var sådan, det var, dengang vi var småbørnsforældre. Det er ikke et spørgsmål om penge, men om vilje. I stedet for at give skattelettelser, skal pengene derover. Og jeg mener desuden, at kommunerne skal have en større del af samfundskagen, siger Bo Fink. .