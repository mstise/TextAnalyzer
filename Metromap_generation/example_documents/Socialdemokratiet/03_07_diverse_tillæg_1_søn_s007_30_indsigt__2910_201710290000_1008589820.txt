Jammerbugt. 38.669 indbyggere.. Borgmester: Mogens Gade (V) - genopstiller.. Venstre satte sig tungt på magten ved valget i 2013. Hele 45,7 pct. af vælgerne stemte på partiet - så høj tilslutning kunne Venstre (eller noget andet parti for den sags skyld!) ikke præstere i nogen nordjysk kommune..     Det blå flertal sikrede Mogens Gade genvalg som førstemand. Borgmesteren kunne føle sig ekstra sikker i sadlen, da den enlige konservative, Søren Brink, få måneder inde i valgperioden skiftede til Venstre og dermed sikrede absolut V-flertal i kommunalbestyrelsen. . Begrundelsen for skiftet var, at den arbejdsmæssige belastning for en én-mands-gruppe var for stor.. Socialdemokratiet måtte undervejs sige farvel til et af sine medlemmer, Aysel Jørgensen, der i stedet valgte at repræsentere Alternativet. . DF’s hidtidige frontfigur i Jammerbugt, folketingsmedlem Morten Marinus, har valgt at koncentrere indsatsen på Christiansborg, og i stedet møder DF nu med Per Vandkrog som spidskandidat. Nogle af DF-listens oprindelige kandidater har efter en intern strid i stedet valgt at stille op for Nye Borgerlige. Sidstnævnte er stærkt kritiske over for borgmesteren. Det samme gælder nogle af kandidaterne på en borgerliste, hvis ene repræsentant i kommunalbestyrelsen ellers tidligere har været med til at sikre Mogens Gade flertal. . Socialdemokratiets spidskandidat er igen Jens Chr. Golding. Hos SF er Frank Østergaard ny frontfigur efter veteranen Erik Ingerslev, der efter 32 år som byrådsmedlem egentlig havde bestemt at stoppe, men i sidste øjeblik valgte at genopstille fra en plads nederst på listen.. Et af de spørgsmål, der har vakt størst debat i de seneste fire år, er ældreplejen. Kommunalbestyrelsen lukkede trods mange protester et relativt nyt plejehjem i Hune. . Samtidig var nøglepersoner i kommunen engageret i at få etableret et friplejehjem i Brovst, hvilket endte med en forøgelse af de kommunale udgifter til ældreplejen. . En helt moderne skole er blevet indviet i Aabybro, og op til valget har spidskandidaterne for V og S givet håndslag på, at der - i etaper - skal bygges en ny skole i Jetsmark, et emne, der tidligt tegnede til at blive et af valgkampens store temaer. .