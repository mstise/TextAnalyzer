Da skipper blev konge. Fiskere gik ofte selv i garnet hos fiskerikontrollen i 90’erne. De endte i retten, hvor anklageren havde let spil. Nogle fiskere havde skrevet i logbogen, hvad de havde fanget, også når de havde overskredet deres kvote. Ærlig svindel. . Andre gange blev fiskene mindre ærligt omdøbt, så en torsk blev til en art, hvor fangsten ikke var begrænset af kvoter. Hele 330 fiskere havde verserende sager ved domstolene i 1994. . Som regel var straffen bøde og konfiskation af værdien af fangsten. En ekstra fangst, som skulle lette økonomien og en snærende gæld, kunne blive et regulært hul i skuden.. Fiskerne betonede, at det ulovlige fiskeri jo ikke havde været gratis. De argumenterede for, at deres udgifter til brændstof, is og løn skulle trækkes fra, inden værdien af den konfiskerede fangst blev regnet ud. De var ikke alene. Den daværende konservative fiskeriordfører, Lene Espersen fra Hirtshals, støttede dem offentligt og helhjertet. Hun var oprørt, da Højesteret var nådeløs i 1995 og afviste rabat for udgifter til ulovligheder.. Bedre gik det syv store fiskere, som bagmandspolitiet havde i søgelyset for omfattende ulovligt fiskeri ved Færøerne. De slap for bøde og fik stor procent rabat på de konfiskerede beløb. Politiet og Fiskerikontrollen var så længe om at gøre sagerne færdige, at nogle blev forældede. . Allerede dengang var der problemer med få håndhævet lovgivningen om fiskeri. Det er der fortsat ifølge en rapport, som kom fra Rigsrevisionen i den forløbne uge. Beskyldninger om sammenblanding af politiske og økonomiske interesser gentager sig også. . I 90’erne blev der fordelt mængder til fiskerne for en uge eller en måned ad gangen. Det var svært at håndtere. Men fiskeriet skulle begrænses på en eller anden måde for at overholde de samlede kvoter, som blev fastsat i EU.. I Danmark var der generelt for mange fiskere om for få fisk. En sommerdag i sol kunne det se hyggeligt ud med mange små, blå kuttere i havnene. Bag kulissen kunne dårlig økonomi betyde farlige arbejdsforhold, overfyldte cigaretbægre og fristelse til at snyde..      De store Hirtshals-både, som fangede sild og makrel, ville gerne have en ny kvoteordning. De støttede økonomisk Lene Espersens valgkampagne. Hun kendte fiskeriet fra sin familie og talte for en ny ordning over for den daværende fiskeriminister, Ritt Bjerregaard (S), som var forstående. . Debatten rasede om de salgbare, eller individuelt omsættelige eller overdragelige kvoter (IOK), som tegnede sig i horisonten. Mogens Larsen, daværende lokalformand i Hirtshals for Danmarks Fiskeriforening, mente, at der ville være tale om ”århundredets tyveri”, hvis kvoterne bliver fordelt en gang for alle ud fra tidligere fangst. Danmarks Fiskeriforening angreb Lene Espersen for at være inhabil, men blev afvist. . Hurtige penge. I 2003 blev kvoterne for sild imidlertid fordelt gratis til dem, der tidligere havde fanget sild. Jo mere, man havde fanget, jo større kvote. Var den for lille, kunne man købe hos en anden. Priserne steg hurtigt, og nogle tjente hurtige penge.      - Før var der 150 ulykkelige sildefiskere, nu er der 25 lykkelige, lød det senere fra en central spiller.. Fiskeri skiftede fra at være en usikker livsstil til at være en rentabel forretning. . I dag er kvoterne så dyre, at unge fiskere stort set ikke kan komme ind i erhvervet ved at købe kvoter. . Silden borede hul i dæmningen for individuelle kvoter. Den senere fiskeriminister Hans Christian Schmidt (V) indførte generel kvoteordning for de andre fiskearter. Den lignede modellen for sild, men kvoten var knyttet til fartøjet, fartøjskvoteandele. . Hans Christian Schmidt havde også fået støtte til sin valgkamp af de store fiskere i Danmarks Pelagiske Producentorganisation, viser et brev. De store fiskere ville gerne have folk fra Nordjylland i Folketinget at tale med, også i kampen med vestjyderne om kvoterne. . Den nye kvoteordning virkede, sådan som politikerne ønskede - og mere end det, skal det senere vise sig. Kvoterne blev samlet på færre både, som så til gengæld blev rentable og mere moderne.. På den anden side var der et politisk ønske om, at enkelte fiskere ikke sætter sig på det hele. Alligevel gik det den vej. Flere gange ændredes reglerne, uden at det forhindrede, at kvoterne blev samlet på færre hænder. . Men hvor få, det blev aldrig helt klart. Et mål om, at en fisker kun må have en tiendedel af det hele, kan jo føre til, at 10 fiskere sidder på det hele.. Stråmænd. Fiskerikontrolchef Mik Jensen forklarede i efteråret 2015 i en tv-udsendelse, at koncentrationen skete uden at være i strid med regelbo. gen, men måske ikke helt efter spejderbogen.. - Der er ikke noget - som reglerne er - til hinder for, at manden med pengene låner til nogen, der er registrerede erhvervsfiskere. Det er, kan du sige, en slags stråmandsgesjæft, sagde fiskerikontrolchefen. . Han har ikke udtalt sig for nylig, så hans version af den opblussede sag er ukendt offentligt.. For cirka to uger siden kom det frem, at Mik Jensen var flyttet fra sin post sammen med kontrol- og fiskeridirektør Anders Munk Jensen. Beslutningen om at ofre dem kan være ældre og et forsøg på at redde miljø- og fødevareminister Esben Lunde Larsen (V) fra en fyring, lyder teorien i nogle kredse. . Ministeren, som var stærkt på kant med især Dansk Folkeparti. Ministeren havde tilbageholdt oplysningen om, hvordan man kunne dæmme op for kvotekonger. Han blev reddet i den forstand, at han kun mistede fiskeriet som ansvarsområde.. Fiskeri er nu overtaget af Karen Ellemann (V), som nu har den sjældne kombination af ligestilling, nordisk samarbejde og fiskeri.. Vi springer frem til i onsdags. Under et hvælvet loft i Provianthuset, som hører til Folketinget, holdt statsrevisorerne pressemøde foran syv tv-kameraer. . Seks mikrofoner står klar til, at alle statsrevisorerne kan sige noget, men kun formanden og næstformanden møder op. Blandt andre mangler repræsentanterne for de to partier, Socialdemokratiet og Venstre, som har siddet på fiskeriministeriet i den periode, hvor det er gået galt ifølge en rapport fra Rigsrevisionen. . Statsrevisorerne udtaler den hårdest mulige kritik af først og fremmest embedsværket. . Forvaltningen har været dårligere end set før. Stik mod politikernes ønske er fiskekvoterne blevet koncentreret på færre hænder. Folketinget har fået forkerte oplysninger. . I fem tilfælde kan der være tale om regulære ulovligheder, som nu er meldt til politiet. Der er blandt andet mistanke om forfalskede underskrifter. . Papirer er forsvundet. Ministrene har formodentlig handlet i god tro, mener formanden for statsrevisorerne Peder Larsen (SF). . Han kritiserer samtidig statsminister Lars Løkke Rasmussen (V) for at have handlet som følge af Rigsrevisionens foreløbige rapport, inden den endelig blev offentlig. Peder Larsen har mistanke om, at manøvren skulle skåne Esben Lunde Larsen for helt at blive fyret som minister. Ved at pille fiskeriet ud af hans ansvarsområde, inden rapporten var kendt, blev det sværere at fælde ministeren for noget, der har med fiskeri at gøre. . Oppositionen forsøger at holde liv i mistanken om sammenblanding af politiske og økonomiske interesser. Simon Kollerup (S) fra Lild Strand forlanger, at statsministeren og Venstre fremlægger ”hvilke afhængighedsbånd”, Venstre og Løkkefonden har til kvotekongerne, siger Kollerup torsdag aften i TV-Avisen. . Venstres fiskeriordfører, Thomas Danielsen, er medejer af et firma, som den store Thyborøn-fisker John-Anker Hametner Larsen har investeret fire millioner kroner i. Danielsen har også fået støtte til sin valgkamp af Liberal Erhvervsklub Nordvestjylland, som store fiskere donerer penge til. Det blev til 140.640 kroner gennem valgkredsen Struer-Lemvig i 2015, ifølge Politiken.. To nordjyske milliardærer. To nordjyske fiskere hører i dag blandt de 100 rigeste danskere på Berlingskes liste med mere end milliard kroner i formue. .      Det er Henning Kjeldsen, Skagen, og Gullak A. Madsen, Hirtshals. Ifølge Ekstra Bladet har Henning Kjeldsen doneret penge til Løkkefonden, som har navn efter statsminister Lars Løkke Rasmussen (V).. Henning Kjeldsen er tidligere undersøgt af politiet for ulovlig brug af kvotesystemet. . Politiet opgav sagen. . Ifølge Rigsrevisionen undlod ministeriet imidlertid at give politiet alle oplysninger, da mistanke om stråmandsvirksomhed blev undersøgt. Ministeriet ikke mente, at der var indikationer på stråmandsvirksomhed. . NORDJYSKE Stiftstidende har talt med Henning Kjeldsen, som imidlertid ikke ønskede at sige andet, end at han ikke er anmeldt for noget. . - Jeg har ikke lavet noget ulovligt, siger han.. Henning Kjeldsen har blot været en dygtig fisker, påpeger en erfaren mand i branchen. Kjeldsen har købt og betalt sine rettigheder og gjort det godt. . Til december får han et endnu større skib, en ny ”Gitte Henning”, som er 90 meter lang. Dermed bliver den to meter længere end ”Ruth”, som tilhører den anden store fisker på Berlingskes top 100, færingen Gullak Arngrimsson Madsen, Hirtshals. Han har også doneret til Løkkefonden. . Skriftlige kilder: Rigsrevisionen, statsrevisorerne, Ritzaus database, aviser, bogen ”Bare kald mig Lene”..