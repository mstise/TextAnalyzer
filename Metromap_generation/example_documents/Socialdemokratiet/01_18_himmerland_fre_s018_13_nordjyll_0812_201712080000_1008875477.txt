Årsager til den politiske knude. Hvorfor er Finansloven - statens budget for 2018 - blevet forsinket?. Mindretalsregeringen af Venstre, Liberal Alliance og Konservative er tæt på at være enige med deres støtteparti Dansk Folkeparti om selve Finansloven. Men regeringen - især Liberal Alliance - har kædet Finansloven sammen med en skattereform, som skal række frem til 2025. Liberal Alliance frygter, at Dansk Folkeparti ikke vil være med til at sænke skatten, hvis Dansk Folkeparti først har fået afsat penge til ældre og anden velfærd i Finansloven.. Hvorfor blander Dansk Folkeparti flygtninge ind i det hele?. Fordi regeringen kæder skat sammen med finanslov. Dansk Folkeparti vil gerne ordne Finansloven nu, og så tage flygtninge og skat senere. Dansk Folkeparti vil veksle skattelettelser til stramninger for flygtninge. Hvis partiet først har givet sine stemmer til skattereformen, har det mistet klemmen på regeringen. Partiet mener, at flygtninge koster så meget, at det må høre med i en aftale om pengene at få dem sendt hurtigere hjem, hvor de kom fra. Partiet vil også isolere flygtninge for eksempel på øer og undgå, at de lærer dansk og bliver integreret. De krav kan imidlertid støde på juridisk bindende forpligtelser i Danmarks internationale aftaler. . Hvorfor har statsminister Lars Løkke Rasmussen (V) sat sig i spidsen for forhandlingerne i stedet for finansminister Kristian Jensen (V)?. Det kan være en hjælp at få nogen ind, som ikke er belastet af, hvad der allerede er sagt. Samtidig er den tidligere udenrigsminister Kristian Jensen (V) internationalt indstillet og har ry for at være på kant med Dansk Folkeparti og dette partis nationale holdninger. Internt i Venstre giver det partiformanden Løkke en mulighed for at vise, hvem der bedst til at forhandle - og hvem der bestemmer efter formandsopgøret i 2014. Kristian Jensen er nu plettet af at være den, der ikke selv magtede opgaven med Finansloven. I går torsdag måtte Løkke så selv opleve det nederlag, at forhandlingspapirer var lækket af nogen til Politiken. . Hvorfor går Liberal Alliance så meget op i at få skatteaftalen med nu?. Partiet har flere gange stillet skattelettelse i udsigt, men måttet give sig, selv om det er partiets absolutte mærkesag. Det vil være salt i et åbent sår, hvis det heller ikke bliver til noget synligt denne gang, hvor partileder Anders Samuelsen har bebudet ”historiske” skattelettelser. I målinger af troværdighed ligger Samuelsen på eller nær bunden.. Er Dansk Folkeparti bange for skattelettelser?. Partiet er bange for at give stemmer til skattelettelser, som rivalen Socialdemokratiet kan fremstille som en regning, som Dansk Folkeparti sender til de ældre, børnene og de syge. Dansk Folkeparti har ikke længere voksende tilslutning blandt vælgerne og skal undgå en nedtur.. Får de offentligt ansatte ingen løn til januar, hvis Finansloven ikke kommer på plads?. Dansk Folkeparti nævner muligheden. Tidligere har praksis været, at Folketinget vedtager en midlertidig bevillingslov, hvis Finansloven ikke er på plads til tiden, som den plejer at være midt i november. Men folketingsmedlemmerne kan meget vel komme til at skulle arbejde ekstra på stemmeknapperne mellem jul og nyt år..