Nyt våbenkapløb?. FORSVAR: Det er forbløffende, så let regeringen uden nævneværdig modstand har haft ved at øge forsvarsudgifterne med 12 mia. kr. . Når man betænker, hvor stram økonomien ellers er i den offentlige sektor, hvor den ene besparelsesrunde afløser den anden, og hvor den nuværende forsvarsminister i sin tid som finansminister sad tungt på statskassen, så er det ret godt gået af ham, at han har kunnet skaffe et så stort ekstrabeløb til sit nye ministerium.. Strategien har været lige så behændigt tilrettelagt, som den har været enkel. Forsvarsministeren og hans forligspartnere (som af uforklarlige grunde også indbefatter Socialdemokratiet og Radikale Venstre) har i et års tid gødet jordbunden for oprustningen. . Vælgerne er blevet præsenteret for en fortælling, som gør Rusland til den aggressive part. . Belægget har været annekteringen af Krim, som naturligvis ikke kan forsvares, med hvor en kritisk presse i lyset af sanktionerne mod Rusland ville have påpeget Vestens dobbeltmoral og spurgt, hvorfor der ikke skal indføres sanktioner mod Israel, som har annekteret dele af Vestbredden, eller hvordan man i sin tid kunne medvirke til amputeringen af Kosovo fra Serbien.. Som rygdækning har oprustningspartierne fået en række videnskabsfolk til ukritisk at støtte sig. Det interessante er her, at flere af disse eksperter som led i deres karriere enten har eller har haft stillinger knyttet til og finansieret af det danske forsvar.. Det er påfaldende, hvor historieløst regeringen og dens støtter har kunnet slippe af sted med at tegne et billede af et aggressivt Rusland. . Fakta er, at Vesten siden Murens fald har været den aggressive part. De fleste tidligere Warszawapagt-lande er i dag medlemmer af Nato. . Når det kunne lade sig gøre i 90’erne uden sværdslag, hang det sammen med et Rusland økonomisk og politisk i knæ. . Rusland måtte med rette geopolitisk føle sig inddæmmet, men magtede ikke at stille noget op mod Vestens udvidelse af sit terræn. . Først da Vesten pustede til ilden i Ukraine og medvirkede til et kup mod den daværende russiskvenlige regering, trak Putin en streg i sandet og beskyttede sine flådeinteresser på Krim.. Det er endvidere bemærkelsesværdigt, hvor let oprustningspartierne har kunnet tegne et portræt af et militært svækket Nato. . Befolkningen har endnu til gode at se kritiske medier og eksperter sammenligne Ruslands og Natos militærbudgetter. . Sandheden er, at Natos udgifter til at føre krig er mangefold større end Ruslands, hvis militærbudget er på niveau med Englands. . Det er derfor også helt ude af proportioner, når Trump kræver oprustning af medlemslandene for at imødegå truslen fra Rusland, og det bliver nærmest komisk, når Anders Samuelsen som en anden skoledreng tager til USA og stolt fremviser de øgede danske militærudgifter for den amerikanske regering.. Det er i sig selv meget betænkeligt, at der sidder en dansk regering og et folketingsflertal, der ikke tør tale en amerikansk præsident imod. . Selv om danske politikere i andre sammenhænge nærmest latterliggør Trump, så makker flertallet ret, når han kræver oprustning vel vidende, at en sådan politik vil avle et russisk modtryk og være startskuddet til en formålsløs kaprustning, som verden oplevede det før Murens fald.. Det burde være en kritisk presse og uvildige eksperters fornemmeste opgave at gå politikernes argumentation for øgede krigsbevillinger efter i sømmene, men på det punkt har størsteparten af dem svigtet..