Når servicevinduet er åbent. Forleden skulle der fikses noget i det dér . Venligst planlæg jeres eventuelle udskrifter udenfor dette servicevindue.. Det var lettere at imødekomme venligheden end at slippe benovelsen over ordet ”servicevindue”. Det er et ord, der findes, og som åbenbart er velkendt for mennesker, der fikser edb, som det hed. Mens de gør det, skal folk - så at sige - holde snitterne fra deres computere. . Nu er der adgang igen, og vi kikker tilbage på en uge, hvor der er en del, der godt kan repareres på. . Tonen i den offentlige debat for eksempel. Den blev skinger allerede fra ugens begyndelse. Liberal Alliances miljø- og landbrugsordfører Carsten Bach og socialdemokraten Trine Bramsen, der gerne selv føler sig krænket, førte an ved at nedgøre og mistænkeliggøre mennesker, der tillod sig at have en anden holdning end de selv. . Der  var en forsker, der stillede spørgsmål ved beregningerne, som ligger til grund for regeringens landbrugspakke, der giver landmænd lov til at gøde mere, mens man håber på, at det ikke går ud over vandmiljøet i for eksempel åer og fjorde. Ham gjorde Bach ”tilfældig”, puttede ham ned i ”en kælder” og kaldte ham ”betalt af Danmarks Naturfredningsforening” ergo behøvede Bach ikke at høre på, hvad forskeren sagde. . Der var også en jurist, der var bekymret for konsekvenserne for retssikkerheden, hvis Folketinget som foreslået åbner for flere anonyme vidner i landets retssale.. Hende gjorde Bramsen til en personage, der blot vil ”beskytte bandemedlemmer” og ”tjene styrtende med med penge” - ergo er hendes argumenter ikke værd at høre på.. Sølle.. På en glad dag kunne man have håbet på, at politikerne samlet set havde kvitteret anderledes for, at 70,8 procent af vælgerne netop har stemt ved kommunalvalget. Det var ganske vist 1,1 procent færre end i 2013, hvor rekordmange stemte, men stadig en manifestation af, at vælgerne tager demokratiet alvorligt - og det blev ikke engang et protestvalg, som man har set andre steder og i andre tilfælde.. Det faldt åbenbart hverken Bach eller Bramsen ind. De foretrak de orangefarvehårede politikeres skole, hvor alt er tilladt - bare det kommer en selv til gode. . Skolemester Trump havde i det lys en festlig uge. Ikke bare fik han udvidet sit galleri af fjender med den britiske premierminister Theresa May, fordi hun tillod sig at kritisere, at Trump tweetede sin sympati for en anti-muslimsk ultranationalistisk højregruppe i Storbritannien. Han lagde sig også ud med  politikere og pressefolk hjemme i USA og fik lagt afstand til en undskyldning, han tidligere har givet, for krænkende adfærd. . Udover at han fik tid til at love/true med at fikse situationen i Nordkorea, hvis egen pyt-med-de-andre chef, Kim Jung-un, skød endnu et missil efter verdensfreden. . Det må snart regnes ind i rækken af mirakler, at de to ikke har splittet verden helt af endnu.. Herhjemme diskuterede Folketinget vores egen orange ministers forslag om, at Danmark igen kan modtage 500 kvoteflygtninge, ”når Danmark igen synes, det er passende”. Det er noget med, har hun sagt, at integrationen først skal lykkes ”for de mennesker, der er kommet hertil”. I ugen fortalte en rapport fra Danmarks Statistik, at mandlige efterkommere af ikke-vestlige indvandrere begår ret meget kvalitet, hvilket sagtens kan skyldes samfundets og de pågældendes manglende evne og vilje til integration, men hvordan det lige hænger sammen med, at Danmark lader resten af verden om at hjælpe mennesker, der må flygte fra deres hjemland, er ikke umiddelbart til at forstå. . S-formanden, der fejrede sin 40-års-dag i ugen, har forklaret sin opbakning med noget, hun kalder ”mandaternes logik”, og hendes partifælle Mattias Tesfaye kom ikke tættere på ordentlighed end, ”hvis du spørger, om vi fra Socialdemokratiets side vil garantere, at der ikke bliver taget kvoteflygtninge under en socialdemokratisk regering, så er svaret nej”. . Det er li’som, der ikke er rigtige mennesker i den anden ende af, hvad dagens politikere mener og siger. Det burde fikses, inden servicevinduet klapper i..