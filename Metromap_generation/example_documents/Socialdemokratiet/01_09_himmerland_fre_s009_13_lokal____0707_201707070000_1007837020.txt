Så fik han endelig sin vilje. MARIAGERFJORD: Det, som ikke lykkedes for Venstremanden Jørgen Pontoppidan, da han var borgmester i gl. Hobro Kommune, lykkes nu for ham som privatperson - med 13 års forsinkelse. . Nemlig at få opfyldt ønsket om at bygge et lille plejehjem i Hobros nordlige bydel. . I sit stille sind tænker Jørgen Pontoppidan: ”Nu fik jeg endelig min vilje!”. Forhindringer af vejen. Vejen er banet for, at et friplejehjem med 24 pladser kan opføres i Kirketerp-udstykningen i Hobro. . I sidste uge sendte byrådet lokalplanen i offentlig høring. Finansiering og boligkvote er for længst på plads. . Jørgen Pontoppidan er formand for friplejehjemmet, og han er glad. . Drøm led skibbrud. Som borgmester i gl. Hobro Kommune (2002-2007) stillede Jørgen Pontoppidan sig i spidsen for bestræbelser på at bygge et kommunalt plejehjem ved Hostrupkrogen i Hobros nordlige bydel. . Drømmen led skibbrud, da S og K i byrådet i 2004 indgik forlig om ældreboligbyggeri - i den stik modsatte ende af byen. . S og K var blevet enige om at satse på Solgaven og Hobro Alderdomshjem, som skulle moderniseres. Hostrupkrogen blev skrinlagt.. - Det lyder så melodramatisk, men den sag var et af de store nederlag i min periode som borgmester. S og K indgik forlig om plejehjem uden om borgmesterforliget. . - Venstre blev sendt i skammekrogen, som Hostrupkrogen jo blev kaldt. . - Lige siden har jeg tænkt, at vi havde været bedre tjent med Venstres forslag, siger Jørgen Pontoppidan. . Til forsvar for friplejehjem. Han er i dag menigt medlem af Mariagerfjord Byråd, og er blevet skoset for, at han bruger kræfter på at realisere et privat plejehjem: . - På et møde i byrådet tidligere på året antydede Leif Skaarup (formand for S-gruppen), at jeg i stedet for at bruge mit krudt på et friplejehjem, skulle gøre noget for kommunen. Ja men, det har jeg jo forsøgt de sidste 15-20 år, uden at det er lykkedes, forsvarer Jørgen Pontoppidan sig. . Engageret i Klejtrup. Efter nederlaget i Hobro Byråd i 2004 engagerede Jørgen Pontoppidan sig i opførelsen af et friplejehjem i Klejtrup, der ligger i nærheden af hans hjemby Hvornum. . Friplejehjemmet i Klejtrup blev indviet i 2009. Siden udvidede det med 24 pladser.. - Klejtrup Friplejehjem gav mig syn for sagn. Det har tændt mig, at det er blevet en succes. . - Det glæder mit gamle præstehjerte, når jeg for eksempel hører, at beboere og ansatte fra Klejtrup tager på tøsetur i sommerhus. . Ekkoet fra 2004. Kritikken af et kommende Hobro Friplejehjems placering - langt væk fra offentlig service og bymidten - som det socialdemokratiske byrådsmedlem Jens Dalgaard fremførte i byrådssalen i Hadsund på junimødet, lyder som et ekko af den kritik, Jens Dalgaards partifæller i Hobro Byråd i sin tid rejste. . Daværende socialudvalgsformand Hans Poulsen (S) slog i 2004 fast, at Socialdemokratiet ikke ville give køb på den bynære placering. Han sigtede til Hobro Alderdomshjem, som S satsede kraftigt på. Dengang som nu lyder modargumentet fra Jørgen Pontoppidan, at det handler mere om indholdet end om placeringen. Men nu med tilføjelsen fri- foran plejehjem. . - Bynær placering er ikke nødvendigvis et behov, de ældre har. Det handler om indholdet i rammerne - om genkendelighed, om at kunne være med til at lave maden i køkkenet, og om at være omgivet af dyr og planter, siger Jørgen Pontoppidan. . Han forventer, at første spadestik til friplejehjemsbyggeriet i Hobro kan tages til november i år. .