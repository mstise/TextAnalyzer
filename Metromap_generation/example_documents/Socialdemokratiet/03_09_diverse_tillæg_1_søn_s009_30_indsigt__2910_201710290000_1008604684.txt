Morsø. 20.600 indbyggere.. Borgmester: Hans Ejner Bertelsen (V) - genopstiller.. Den helt store overraskelse ved valget i 2013 på Mors hed Demokratisk Balance. Listen - der blandt andre talte to tidligere SF-politikere - fik hver femte stemme af alle og satte sig på fire af de 21 mandater. Hvis de havde villet, kunne de lige akkurat have sikret den siddende socialdemokratiske borgmester, Lauge Larsen, genvalg. Men det blev Venstre - der opnåede ét mandat mere end S - der fik posten. Penduldemokrati på valgaftenen sikrede en konstituering, som alle 21 stod bag, og som gjorde landmand Hans Ejner Bertelsen til ny borgmester.. Han har ledet kommunen i en periode, hvor der har været enighed i kommunalbestyrelsen om mange ting. Blandt de emner, der har fyldt meget, har været moler-gravning og opsætning af nye vindmøller.. Demokratisk Balance stiller op igen, nu med et andet af de nuværende kommunalbestyrelsesmedlemmer, grafisk designer Ellen Philipsen Dahl, der er ansat i Morsø Jernstøberi, som spidskandidat. Listens frontfigur indtil nu, Michael Dahlgaard, er i mellemtiden blevet skoleleder og genopstiller ikke.. Socialdemokratiet møder som sit bud på borgmesterposten med 2. viceborgmester, ambulanceredder Viggo Vangsgaard. Han hører til kommunalbestyrelsens veteraner.. Socialdemokraterne har imidlertid i valgkampen sendt det signal, at skulle de og Demokratisk Balance sammen få flertal ved valget, vil de ikke udelukke at pege på Demokratisk Balances spidskandidat som ny borgmester. . Venstre har omvendt signaleret, at de udelukkende vil pege på partiets nuværende borgmester..