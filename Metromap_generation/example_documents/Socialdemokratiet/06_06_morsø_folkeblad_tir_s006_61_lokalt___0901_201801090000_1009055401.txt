Nordjyder må vente på speciallæger. NORDJYLLAND: Borgere i Nordjylland og Midtjylland må i gennemsnit vente langt længere end andre danskere på at komme i behandling, hvis de har en psykisk lidelse. . Det viser en opgørelse, som ugebrevet A4 i dag offentliggør. Ugebrevet har i december i regionerne fået oplyst ventetiderne til en lang række specialer.. For voksne, der henvises til Psykiatrien, var ventetiden i Region Nordjylland ifølge opgørelsen 38,3 uger og i Region Midtjylland 37,5, mens den i de tre øvrige regioner lå mellem 13 og 18 uger. For børn og unge var ventetiden på det psykiatriske område også højest i Nordjylland, nemlig 35 uger. Også her lå Region Midtjylland næsten på samme niveau, mens tallet i de tre øvrige regioner lå mellem 8 og 19 uger.. På andre af de speciallæge-områder, ugebrevet har undersøgt, er ventetiden i Nordjylland i højere grad på niveau med tal i andre regioner. Ventetiden på at komme til hos en øre-, næse-, halslæge i Nordjylland er sågar kortere end i de øvrige regioner bortset fra hovedstaden. Til gengæld er ventetiden til en hudlæge betydeligt længere i Nordjylland end alle andre steder. . Ved Institut for Folkesundhedsvidenskab på Københavns Universitet peger lektor Henrik Brønnum-Hansen overfor Ugebrevet A4 på, at der generelt mangler speciallæger i de områder i landet, hvor flest borgere bliver ramt af sygdomme eller andre lidelser. Det giver sig nogle steder udslag i lange ventetider.. Politisk kritik. - Det er et problem, når dækningen ikke svarer til behovet. Det ser ud til, at der er steder i landet, hvor behovet ikke bliver dækket i samme grad som andre steder. Derfor bliver det ens adresse, der afgør, hvor længe man skal vente på at få behandling for sin sygdom, siger Henrik Brønnum-Hansen.  . På Christiansborg er Socialdemokratiet og Dansk Folkeparti enige om, at det langt fra er tilfredsstillende med de store geografiske forskelle på ventetiderne.. Dansk Folkepartis sundhedsordfører Liselott Blixt forklarer, at hun ofte bliver kontaktet af læger, som ikke kan få lov til at starte deres egen praksis, fordi regionerne ikke vil oprette flere ydernumre - altså tilladelser til at drive speciallæge-klinik.. - Det er et stort problem. Alle ministre har sagt, at vi skal have lighed i sundhed, og at det ikke skal komme an på ens postnummer. Alligevel bliver der ikke gjort noget. Det er dybt kritisabelt, at vi har fem regioner og en minister, der ikke gør noget ved sagen, siger Liselott Blixt til Ugebrevet A4.. Socialdemokratiets sundhedsordfører Flemming Møller Mortensen kalder situationen ”fuldstændigt urimelig”. . - Hvis jeg som borger i Region Nordjylland havde børn med en psykisk lidelse, så ville jeg risikere, at deres sygdom udviklede sig i en negativ retning, fordi de skal vente på at få blive diagnosticeret og komme i behandling. Hvis man derimod bor i Region Syddanmark, så kan man komme væsentligt hurtigere til lægen, siger Flemming Møller Mortensen.. Venstres sundhedsminister Ellen Trane Nørby slår i et skriftligt svar til Ugebrevet A4 fast, at det er en topprioritet for regeringen at sikre alle danskere en ”let” og ”lige” adgang til behandling af høj kvalitet. Og hun afviser, at der i regionerne mangler penge til at sørge for kortere ventetider til speciallægerne. . - Vi har sat ind med en lang række initiativer til at understøtte et nært og sammenhængende sundhedsvæsen, skriver Ellen Trane Nørby..