Kendte navne på valg. JAMMERBUGT: Vælgere med angst for det ukendte har ikke noget at frygte, når de står i stemmeboksen i morgen. 23 af kandidaterne ved kommunalvalget har siddet i kommunalbestyrelsen i mindst fire år - kun fire af de nuværende lokalpolitikere har trukket stikket til kommunalpolitikken. I alt bejler 96 kandidater til vælgernes gunst.. En af de 23 har formentlig afskåret sig selv fra at blive genvalgt, selvom han stadig står på stemmesedlen. Erik Ingerslev fra Socialistisk Folkeparti (SF) er opstillet som nummer syv på partiets liste, hvor spidskandidaten nu er Frank Østergaard fra Kaas. . SF’s kandidater opstiller på partiliste. Det betyder, at alle stemmer på partiet inklusive de personlige fordeles ovenfra.. Ud over SF er Enhedslisten det eneste parti, der stiller op på den måde. Alle andre partier har såkaldt sideordnet opstilling, hvor kandidaterne kommer ind alt efter hvor mange personlige stemmer, de får.. Hos Venstre genopstiller alle nuværende medlemmer af kommunalbestyrelsen undtagen Jens Præstegaard, der trækker sig ud af lokalpolitik efter kun én periode. Et Venstremedlem har i perioden forladt kommunalpolitik: Sonja Luther forlod kommunalbestyrelsen, da hun fik job på Aalborg Sportshøjskole, og hun blev ved årsskiftet erstattet af Marianne Andersen.. Socialdemokraterne stiller op med seks af de syv nuværende kommunalbestyrelsesmedlemmer. Socialdemokratiets topscorer fra valget i 2013 med 888 personlige stemmer, Ole Stavad, har valgt at sige farvel til kommunalpolitik. Veteranen stiller dog op til regionsrådsvalget.. Dansk Folkepartis spidskandidat og stemmesluger med 1202 personlige stemmer, Morten Marinus, genopstiller ikke. Han sagde allerede ved årsskiftet farvel til Jammerbugt Kommune, angiveligt fordi arbejdet i Folketinget tog for meget af hans tid. Partiets andet kommunalbestyrelsesmedlem, Annemette Ulstrup, overtog Morten Marinus’ plads og titel som viceborgmester, og suppleanten Marianne Skov trådte ind i kommunalbestyrelsen. Partiets har med Per Vandkrog fået ny spidskandidat. De to siddende kommunalbestyrelsesmedlemmer, Annemette Ulstrup og Marianne Skov, er nummer to og tre på listen.. Heller ikke Borgerlistens Ejler Winkel, der var listens topscorer ved det seneste valg, genopstiller. Han forlod af helbredsmæssige årsager kommunalbestyrelsen ved årsskiftet, og det gav plads til Jens Rafn Andersen, der overtog Ejler Winkels formandspost i social- og sundhedsudvalget. Jens Rafn Andersen er imidlertid ikke at finde på stemmesedlen, efter i længere tid at have overvejet, om det var karrieren eller det politiske arbejde, han skulle satse på. Jobbet vandt, og Borgerlistens spidskandidat i år er Liselotte Husted fra Gøttrup. Listen, der indtil valget i 2013 overvejende var koncentreret om Fjerritslevområdet, har nu kandidater fra hele kommunen.. Blandt de 12 partier, der stiller op i Jammerbugten, er der to nye partier: Nye Borgerlige og Alternativet. Sidstnævnte er godt nok repræsenteret i den nuværende kommunalbestyrelse, men Aysel Jørgensen blev valgt ind som socialdemokrat i 2013. Hun stiller ikke op, hverken for Alternativet eller Socialdemokratiet, og hun har tidligere fortalt, at hun trænger til en pause fra politik.. Kommunalbestyrelsens anden partihopper i den nu næsten afsluttede periode er Søren Brink, der blev valgt for De Konservative ved sidste valg. Han skiftede til Venstre knap tre måneder efter valget i 2013, angiveligt på grund af stort arbejdspres som enligt medlem af De Konservative, og han er at finde på Venstres liste ved dette kommunalvalg..