Vælgerne skal fanges på Facebook. NORDJYLLAND: Sociale medier er blevet en integreret del af det at føre valgkamp, og særligt Facebook er en populær platform til det, fordi det er et centralt mødested for mange mennesker. Det mener Filip Wallberg, journalistisk lektor og ekspert i digitale og sociale medier ved SDU.. Hvorvidt sociale medier fylder mere i denne kommunalvalgkamp i forhold til kommunalvalget i 2013 kan han ikke give et svar på. Men ud fra hans vurdering bliver billeder og videoer i højere grad brugt i år end i 2013, og det er nødvendigt, mener han.. - Vores opmærksomhed på sociale medier er så flyvsk og hurtig, så hvis en opdatering skal stå ud, skal der tilføres mere end bare tekst, siger Filip Wallberg.. Han forklarer, at det ikke nødvendigvis skal være politikerne selv, der altid skal være på billederne, fordi det vigtigste er budskabet. Men særligt for kommunalpolitikere - og regionsrådspolitikere - er det nødvendigt selv at være på billederne for at skabe opmærksomhed om sig selv.. En kandidatrundspørge, som er foretaget af Ritzau og blev offentliggjort tidligere på ugen, viste, at det er Facebook, der er mest benyttet i forsøget på at kapre stemmer til kommunalvalget, og det overgår de mere traditionelle midler som valgpjecer og valgpjecer.. Den personlige politiker. For Lisbeth Lauritsen, der stiller op til byrådet i Aalborg Kommune for Socialdemokratiet, har det været en bevidst strategi at inddrage sociale medier som Facebook og Instagram i valgkampen. . - Det er en chance for at være mere personlig og få det menneskelige ansigt frem. Det behøver ikke være kunstigt og opstillet på sociale medier, siger Lisbeth Lauritsen.. I løbet af valgkampen har hun valgt at sende live fra Facebook sammen med henholdsvis Kristoffer Hjort Storm (DF) og HP Beck (LA). . - Folk kunne få fornemmelsen af, at vi er helt almindelige mennesker, og selvom vi er uenige, kan vi godt sidde og snakke sammen om politik stille og roligt, siger Lisbeth Lauritsen.. Tidligere på efteråret blev hun udsat for lidt af en shitstorm på sin Facebookside, da hun udtrykte kritik af en reklame for en burgerbar. Det medførte mange kritiske kommentarer, der ifølge hende gik på hendes køn, intelligens og alt andet end politik. Det gjorde stort indtryk, men har ikke ændret på den måde, hun vil være til stede på sociale medier.. - Jeg fik virkelig øjnene op for, hvor hård tonen kan være, men hvis jeg valgte at ændre på min tilgang, ville det være at give de kritiske røster ret. Efter den gang blev det endnu mere vigtigt at stå frem som ung kvinde i politik, siger Lisbeth Lauritsen.. I Vrå er Sven Bertelsen fra Lokallisten også i fuld gang med at føre valgkamp for at beholde sin plads i byrådet i Hjørring, og han er klar over, at det er nødvendigt, at han også dukker op på de sociale medier. . Til kommunalvalget i 2013 lavede han en ”musikvideo” med politisk indhold.. - Det var et spørgsmål om at gøre opmærksom på os selv, og opmærksomhed fik vi i stor stil. Den blev trukket frem i landsdækkende medier, og det kunne da mærkes her i området, siger Sven Bertelsen.. I år har Sven Bertelsen igen lavet en ”musikvideo” i anledning af valgkampen, men ifølge ham selv er den druknet lidt denne gang.. Udover en musikvideo på Youtube har Sven Bertelsen valgt kun at benytte Facebook ud af det store udvalg af sociale medier. For ham har det været en grænseoverskridende følelse at lægge billeder op af sig selv.. - Jeg lægger ikke noget op hele dagen igennem, og jeg tænker meget over, om det er noget, som har interesse for omverden, siger Sven Bertelsen..