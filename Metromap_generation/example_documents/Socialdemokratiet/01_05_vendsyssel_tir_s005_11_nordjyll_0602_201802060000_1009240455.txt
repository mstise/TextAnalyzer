Jagten på landet,     der ikke findes. NORDJYLLAND: Hvis et menneske kommer til den danske grænse og beder om asyl, skal han eller hun forberede sig på en lang tur sydpå, inden asylbehandlingen går i gang. For socialdemokraterne vil lukke for asylbehandling i Danmark - flygtningene er for svære at integrere og koster mange penge, og for de penge, vi bruger i Danmark, kan man hjælpe tusindfold flere i nærområderne. . I stedet skal asylansøgerne sendes til en lejr et endnu ukendt sted. . Den plan - kaldet En udlændingepolitik, der samler Danmark - fortalte Mette Frederiksen i går om på alle kanaler, men en helt central ting svarede hun ikke på:  . Hvilket nordafrikansk land skal lægge jord til den lejr, som Socialdemokratiet gerne vil have etableret. Det endnu ukendte land er nemlig forudsætning nummer et for, at partiets udspil nogensinde skal kunne blive til andet end endnu et papir med fine ord uden forbindelse til virkeligheden. . - Det skal være et sikkert tredjeland med en demokratisk regering, lød det fra Frederiksen på pressemødet, men nærmere kom hun det ikke. . - Det land eksisterer simpelthen ikke. Alle de mulige lande er blevet spurgt, og de har sagt nej på stribe. Det har været forsøgt så mange gange uden held, siger Christian Friis Bach, der har en fortid som radikal udviklingsminister, men i dag er generalsekretær i Dansk Flygtningehjælp, der er den største danske ngo, og involveret i flygtningebeskyttelse over hele verden. . For ideen er nemlig ikke ny - siden årtusindskiftet har både EU og enkeltlande forsøgt at finde et sådant land, og heller ikke i Danmark er ideen ligefrem ny. . Flere partier - inklusive S - har nævnt forslaget flere gange, og i grundlaget for den nuværende regering står der nærmest præcist det samme som i det ny-lancerede forslag fra Socialdemokraterne:. ”Regeringen vil sammen med ligesindede europæiske partnere arbejde for et system, hvor man søger om asyl fra et tredjeland fremfor ved de europæiske landes grænser. Vi skal væk fra et system, der giver fortrin til . asylansøgere, som har penge og kræfter, og som understøtter menneskesmuglernes kyniske forretningsmodel,” heddet i VLAK-regeringens grundlag fra 2016. . Men selvom Venstre stadig godt kan lide ideen, er den slet ikke realistisk, siger partiets udlændingeordfører, Marcus Knuth. . - Jeg ville ønske, at vi kunne knipse med fingrene og skabe sådan et system. Men desværre er situationen i mange lande i Nordafrika så ustabil, at der ikke er mulighed for at lave de lejre, siger Knuth til politiken.dk.. Længere mod syd på det afrikanske kontinent er det heller ikke videre sandsynligt at finde et modtagerland - flere afrikanske lande er udfordret af flygtningekriser i et omfang, der er langt større end i Europa. . Da Dansk Folkeparti foreslog, at Danmark kunne oprette en lejr for asylansøgere i Kenya, blev det kraftigt afvist fra Nairobi. . - Forslaget er nedladende og uvederhæftigt over for befolkningen i Kenya. Hvorfor Kenya? Hvorfor kan Danmark ikke beholde sine flygtninge eller bringe dem til nabolande i Europa? lød det fra det kenyanske indenrigsministerium. . I mange af de tidligere lignende forslag har der været åbnet op for muligheden for, at asylansøgere kunne søge om asyl i lejren uden at skulle risikere livet på flugten op gennem Afrika og ud på Middelhavet. Men den mulighed vil der ikke være i den socialdemokratiske lejr - asylansøgerne skal først nå til den danske grænse, før de kan blive fløjet til lejren og derfra søge om asyl. . Hvis de så får asyl, skal de ikke til Danmark.. - Er de flygtninge, overgår de til FN, der sikrer dem beskyttelse enten i en FN-lejr eller lokalt i det land, hvor modtagecentret ligger, skriver S i partiets oplæg. . Hvorvidt FN vil stå med ansvaret for at overtage de flygtninge, som Danmark har vurderet til at leve op til flygtningekonventionens krav, er tvivlsomt. . - Det kan ikke lade sig gøre. FN har ikke et land eller et territorium, hvor de kan placere mennesker. Det er kun de enkelte lande, der kan give asyl - det kan FN ikke. Og i de lejre, FN driver, er det suverænt værtslandet, der bestemmer, siger Christian Friis Bach, der også peger på en række andre problemer ved den påtænkte lejr - som hvem der skal stå for sikkerheden, og hvem skal have betalingen. . Noget nemmere bliver det at gennemføre en række af de andre tiltag i den socialdemokratiske plan. Det kræver bare 90 mandater, og det flertal vil ikke være svært at finde - omend det ligner et samarbejde med blå blok. .