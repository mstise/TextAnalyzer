Der er noget at tale om. En gammel biografreklame fastslog, at ”der skal to til en go’ kop kaffe, Frue - De selv og Deres købmand”, så nu inviterer den politiske købmand Kristian Thulesen Dahl (DF) den politiske frue, Mette Frederiksen, på kaffe.. Dansk Folkepartis formand vil gerne tale udlændingepolitik med Mette Frederiksen, efter at Socialdemokratiet for kort tid siden kom med sit forslag. Partiet lagde umiddelbart op til, at det skal i spil efter næste valg.. Thulesen Dahl mener, at ”problemerne er for store, for anmassende og for væsentlige” til ikke at blive håndteret med det samme, skriver han ifølge DR Nyheder søndag, så han vil gerne dække bord til kaffe allerede nu.. Mette Frederiksen er endnu ikke tilbage fra vinterferie, men partiets udlændingeordfører Mattias Tesfaye kommer gerne, og ”så kan Inger Støjberg tage kage med”.. De har naturligvis noget at tale om. Som det fremgik af NORDJYSKE Stiftstidende søndag, kan der være millioner af afrikanere på vej til Europa - de af dem, der overlever flugten - selv om intet dog tyder på det lige nu.. Men Thulesen Dahls invitation ligner lige så meget et forsøg på at generobre den udlændinge-dagsorden, som Mette Frederiksen satte sig på i offentligheden med det, der stort set var et opkog af tidligere tiders forslag, som førhen ikke alle ligefrem var partiets kop te.. DF er stadig på knæ i meningsmålingerne, mens S ifølge Berlingske søndag med 29,2 procents tilslutning har gevundet en popularitet, partiet ikke har haft siden 2011, og som er tre procentpoint større end ved 2015-valget.. Det kan godt være, at de to partier er begyndt at gå næsten i takt på udlændingeområdet, men de gør det ikke for hinandens blå øjnes skyld. Det handler også om at udmanøvrere hinanden og for socialdemokraternes vedkommende om at få tabte vælgere tilbage. . Og med mindre Støjbergs kage blot er en kæk bemærkning, kunne det tyde på, at S vil have Venstre med. Det er ikke nok at få Thulesen Dahl til at vende ansigtet mod mokka ...