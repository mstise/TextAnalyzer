Ja til højere vederlag. THISTED: På forhånd var der ingen tvivl om, at et forslag fra kommunalbestyrelsens S-V-flertal om at udbetale vederlag til næstformændene i de fire stående udvalg blev stemt igennem.. Sådan gik det også, da 14 stemmer fra Venstre og Socialdemokratiet sikrede det nødvendige flertal for den tillægsbevilling på 260.000 kroner, der skal betale vederlagene. Imod stemte 11 - alle fra partierne udenfor konstitueringen.. Forinden var gået en længere diskussion dels om nødvendigheden af at udbetale vederlag til de fire næstformænd, dels om vederlaget skulle tolkes som en selvbestaltet lønforhøjelse til de fire næstformænd, som alle kommer fra henholdsvis S og V.. - Man ”kan” udbetale vedlerlag til næstformænd, man ”skal” ikke, sagde Jens Kr. Yde (K) og tilføjede, at de nuværende vederlag til kommunalbestyrelsens medlemmer er tilfredsstillende - også sammenlignet med andre kommuner.. - Tiden er ikke til ekstra betaling til os selv, pengene skal gå til borgerne, sagde han, mens partifællen Jørgen Andersen bemærkede at merudgiften på 260.000 kroner svarer til 1.700 timer ”varme hænder”.. - I kan tælle til 15 - i ”det beskidte dusin” er vi 12, så I kan stemme forslaget igennem, sagde Joachim Plaetner (AL), som foreslog at skatteyderne blev holdt skadesløse, og at ekstraudgiften til højere vederlag blev betalt ved at lade 19 menige medlemmer i kommunalbestyrelsen gå ned i vederlag.. Det forslag faldt. Ida Pedersen, socialdemokratisk gruppeformand, fandt det legitimt at tale om ret og rimelighed, men pegede på, at undersøgelser har vist, at kommunalpolitikere gennem de seneste 10 år har haft et stigende arbejdspres, mens gruppeformand Niels Jørgen Pedersen (V) fandt næstformandsvederlaget i orden, fordi der skal være et samarbejdende formandskab i de stående udvalg.. - Hvis formand og næstformand skal være et formandskab, hvad skal de øvrige udvalgsmedlemmer så lave, spurgte Lene Kjelgaard Jensen (K), mens Morten Bo Bertelsen (SF) kaldte det forfærdeligt, at ”I vil tage penge for at holde formands- og næstformandsmøder for at cleare tingene af”..