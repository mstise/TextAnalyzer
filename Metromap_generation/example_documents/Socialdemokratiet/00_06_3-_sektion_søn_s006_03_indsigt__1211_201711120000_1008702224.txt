- Du kan ikke være venner med alle. Bent Hansen havde egentlig ikke så meget som skænket det en tanke, at han skulle gå ind i politik. Jo, han var skam medlem af Socialdemokratiet og kastede sig ivrigt ud i politiske diskussioner, så snart muligheden opstod.. Men dengang i begyndelsen af 1980’erne lå engagementet først og fremmest lokalt i hjembyen Kjellerup. Han var formand for den lokale badmintonklub, med i forældrebestyrelsen i børnenes daginstitution og havde poster i en række andre sammenhænge.. - Et rigtigt foreningsmenneske, lyder hans egen beskrivelse.. Og sådan var det måske fortsat for den dengang 33-årige midtjyde, der var uddannet cand.mag. i samfundsfag og historie og trivedes i jobbet som adjunkt på Viborg Katedralskole, hvis altså ikke det var fordi, at det en dag bankede på døren. Udenfor stod smeden Ernst, der var på den kvartalsvise rundtur i byen for at opkræve foreningskontingentet, men han havde også lige et andet ærinde, viste det sig.. - Da vi sad der ved køkkenbordet og drak vores kaffe, kom det jo frem, at Ernst var blevet sendt i byen for at spørge, om jeg ikke kunne tænke mig at stille op til amtsrådsvalget for Socialdemokratiet. Det nuværende medlem genopstillede ikke, og nu manglede de en, der kunne forsvare Kjellerup Sygehus, fortæller Bent Hansen om den eftermiddag for 36 år siden, hvor han blev prikket på skulderen og - skulle det vise sig senere - dermed blev puffet i en afgørende retning.. For foreningsmennesket med den faste overbevisning om, at man skal engagere sig i samfundet omkring sig, tog imod opfordringen, stillede op og blev valgt ind. Ganske vist med det yderste af neglene og godt hjulpet på vej af lidt listestemmer i overskud. Siden fulgte til gengæld otte andre valg med overbevisende stemmetal.. Tid til noget nyt. Historierne om smeden Ernst, de levende politiske diskussioner med eleverne på Katedralskolen og om hans første politiske sejr; da det lykkedes ham at få afsat en halv million til en cykelsti, så de store elever fra Sjørslev kunne cykle sikkert til skolen i Kjellerup, er den slags, Bent Hansen normalt ikke bruger tid på at fortælle. Alt det med at kaste et blik bagud passer sig ikke for en mand, der tror på, at ”i politik skal man hele tiden se fremad”, men beslutningen om ikke at genopstille til det kommende regionsvalg giver alligevel anledning til at reflektere over et politisk liv ud over det sædvanlige.. Beslutningen blev truffet hen over jul sidste år og blev meldt ud i januar. Dengang som nu var forklaringen, at det var summen af flere ting, der lå bag beslutningen.. Han føler sig egentlig i god form. Præsterer stadig rimeligt på badmintonbanen og tager jævnligt sine løbesko på, men det konstant høje tempo, de lange arbejdsdage, de enorme mængder faglitteratur, der skal læses, og ønsket om at stille op, når det kræves - og det gør det flere gange om ugen - kan alligevel mærkes.. - Jeg har jo stadig styr på det og lever op til det, man kan forvente af et menneske i min position, men når jeg tænker tre-fire år ud i fremtiden, kan jeg godt mærke, at jeg gerne vil have tid til andet og mere end det politiske, der med rette har fyldt det meste i alle de år, siger Bent Hansen, der tager imod i Regionshuset i Viborg dagen efter sin 69 års fødselsdag og stadig har en kalender, der kræver en privatsekretær med et ualmindeligt køligt overblik.. At gøre en forskel. For selvom han traf beslutningen om sit exit fra dansk politik for lang tid siden, så har han tænkt sig at levere til det sidste. Hans brændstof er nemlig stadig den erkendelse, der kom til ham dengang for år tilbage, da cykelstien fra Sjørslev til Kjellerup tog form på hans foranledning.. - Jamen, det der med, at man kan betyde noget for nogen, det er vel i bund og grund det, der greb mig dengang. Det var også her, jeg lærte, hvordan man får de små sejre igennem. Sejrene blev ganske vist lidt større med årene, men det med at gøre det klart for mig selv, hvad der er vigtigst og så kæmpe for det, det har været ret gennemgående, siger Bent Hansen, der oprindeligt var mest optaget af den miljøpolitiske dagsorden og sad i teknik- og miljøudvalget i første valgperiode, men i næste valgperiode endte i sygehusudvalget. En post, der for alvor kom til at definere hans vej videre i politik.. Ikke uden konsekvenser. Da Bent Hansen fyldte 40 år, fik han en T-shirt med påskriften: ”Man kan ikke være venner med alle”. Budskabet var først og fremmest en glimrende overskrift på den overbevisning, som han har haft gennem alle årene. Nemlig, at man skal være modig nok til at træffe de politiske beslutninger, man finder rigtige og nødvendige, og man skal være mand nok til at forsvare dem efterfølgende.. Men ordene på T-shirten var såmænd også en nøgtern konstatering. Manden, der var blevet bedt om at gå ind i politik for at kæmpe for det lokale sygehus, var begyndt at tvivle på, at nærhedsprincippet altid skulle være det bærende inden for sygehusvæsenet. Han havde på tætteste hold oplevet, at fraværet af specialister kan have afgørende betydning for den hjælp, man får, og begyndte at argumentere for, at nogle kræfter skulle samles centralt i stedet for at være spredt lokalt. En politisk kurs, der kostede på det personlige plan.. - Der var mennesker, der pludselig ikke ville omgås mig mere. Mennesker, jeg havde betragtet som gode venner. Og det var da både svært og virkelig ubehageligt. Det har i det hele taget givet uendeligt mange klø, særligt på min hjemmebane, siger Bent Hansen og understreger, . at han altid godt har kunnet forstå de stærke følelser, der kommer i spil. Det er bare ikke dem, der skal definere ens politik. Til gengæld har han aldrig forsøgt at løbe fra ansvaret, understreger han.. - Da vi traf beslutningen om at lukke Kjellerup Sygehus i dets daværende form, sagde jeg til min kone, at den kommende tid var det mig, der handlede ind i Brugsen. Ingen skulle kunne komme og sige, at jeg ikke turde vise mig. Og det viste sig jo, at de fleste, der kom hen til mig, gav udtryk for, at de jo godt vidste, at de ville få bedre behandling i Viborg. De var bare kede af at miste arbejdspladserne, og det forstod jeg jo godt.. Med fagligheden på plads. I reolerne på formandskontoret i Viborg står adskillige fagbøger. Bent Hansen har ganske givet læst dem alle sammen, ligesom han gennem årene har brugt timer på at begrave sig i faglitteratur og notater, der skulle gøre ham klogere på sundhedsvæsenet. Blandt fagfolk er det et udbredt synspunkt, at Bent Hansen muligvis er den politiker herhjemme, der ved mest om sundhedsvæsenet. For hovedpersonen selv kan det ikke være anderledes. Politik handler som bekendt i høj grad om prioriteringer og den slags skal helst funderes i viden frem for overbevisninger.. - Hvis du vil køre en bestemt linje, må du også have sat dig ind i substansen, og derfor har jeg altid sat en ære i at have styr på fagligheden, siger Bent Hansen, der af mange er blevet kaldt pragmatiker, og den etikette tager han gerne på sig.. Men det er ikke ensbetydende med, at han ikke står på et stærkt ideologisk fundament. Tværtimod har han hele vejen igennem været drevet af ønsket om at sikre et stærkt offentligt sundhedsvæsen, siger han:. - Det vigtigste for mig har gennem alle årene været at for enhver pris bevare et tilbud for alle på højest faglige niveau. Jeg vidste jo, at der var stærke grupper, der ville noget andet.. For at få, må man give. Da Bent Hansen for et par år siden kunne fejre 25 års jubilæum som politisk frontfigur i Region Midtjylland, blev en række tidligere politiske kolleger bedt om at sætte et par kendetegnende ord på ham. ”Han er en magtpolitiker” lød det blandt andet fra integrationsminister Inger Støjberg, der i 1990’erne sad i det daværende Viborg Amtsråd og på nærmeste hold oplevede det, Bent Hansen også kan. I hele to valgperioder sad han nemlig som socialdemokratisk borgmester med et borgerligt flertal, der ellers op til valget havde varslet et borgmesterskifte, men under den efterfølgende konstituering fik Bent Hansen alligevel forhandlet sig frem til endnu en valgperiode ved bordenden.. - I lokal- og regionalpolitik er der én post, der er helt afgørende, og det er klart, at jeg har været villig til at strække mig langt for at fastholde den position. Ikke for at klistre til taburetten, for jeg har altid haft en tro på, at jeg sagtens kunne klare mig uden for politik. Men simpelthen for at kunne gennemføre den politik, jeg troede på, siger Bent Hansen og medgiver, at han nok har et særligt talent for at gennemskue, hvad han skal give for at få det, han vil have.. - Jeg har jo lært gennem årene at aflæse det der landskab og brugt tid på forberedelse ved at overveje, hvad der var vigtigt at få igennem, og hvor man kunne gå på kompromis, fordi det var vigtigt for de andre. Jeg har prioriteret den analytiske fase og forsøgt at vurdere de andres vedholdenhed, og hvor langt man kunne gå uden at gå FOR langt. I sidste ende er det jo et spørgsmål om at strække elastikken længst muligt, uden at den springer. Men det er heldigvis aldrig sket.. Håb for fremtiden. Bent Hansen er ikke det mindste i tvivl om, at beslutningen om at stoppe i politik er den rigtige. Men selv rigtige beslutninger kan være svære. For når man har dedikeret den største del af sit voksne liv til at tage ansvaret på sig og forsøge at trække i den retning, man oprigtigt mener, er den bedste, er det ikke så ligetil at give slip.. - Jamen, det er da rigtig svært, medgiver han.. - Det har jo ikke kun været et arbejde. Det har været en livstil, hvor jeg har givet alt til det projekt, jeg har troet så stærkt på, og så er jeg selvfølgelig optaget af, om den linje, der er lagt, bliver fulgt. Men jeg øver mig i at give slip, og jeg øver mig i at have tiltro til, at andre kan bære det videre. Lige om lidt ER det jo ikke mit ansvar mere, men det er en svær tanke, skal jeg lige hilse og sige, siger Bent Hansen og understreger, at vi ikke kommer til at se ham blande sig i alle mulige sundhedspolitiske diskussioner, når først han har forladt posten som formand for Danske Regioner den 1. april næste år.. Han kommer til gengæld til at engagere sig i alt muligt andet. Der er andre projekter på vej. Han har for eksempel lige sagt ja til at indgå i bestyrelsen for Moesgård Museum, og den gamle historiker glæder sig, ligesom bedstefaren til syv børnebørn glæder sig til at få mere tid til dem.. Tilbage står spørgsmålet om, hvorvidt han med hånden på hjertet tror på, at det offentlige sundhedsvæsen på længere sigt overlever i den form, han har kæmpet så hårdt for. Bent Hansen trækker lidt på det. Konstaterer med den garvede politikers analytiske sans, at intet parti lige nu tør stille sig op og sige, at vi skal bygge mere på det private sundhedsvæsen.. - Men det er jo kun så længe, at det offentlige sundhedsvæsen kan levere det, vi har brug for. Det kræver, at vi hele tiden formår at følge den faglige udvikling og tør investere i ny viden og tør træffe de nødvendige strukturbeslutninger. Ellers er der andre, der løber med udviklingen, og så får vi et delt sundhedsvæsen. Men jeg håber det ikke. Jeg håber, at min arv er stærk nok.. Født 6. november 1948 og er vokset op i et hjem, hvor begge forældre var politisk engagerede socialdemokrater.. Uddannet cand.mag. i samfundsfag og historie fra Aarhus Universitet og var frem til 1997 adjunkt ved Viborg Katedralskole.. Bent Hansen blev valgt til Viborg Amtsråd for første gang i 1981 og var amtsborgmester fra 1990 til 2007, hvor amterne blev nedlagt og erstattet af regioner. Herefter var han formand for Region Midtjylland.. Han har desuden været formand for Danske Regioner siden 2006.. Han vil særligt blive husket for effektiviseringen og centraliseringen af sygehusvæsenet, der har betydet, at en række små sygehuse er blevet nedlagt for i stedet at samle de specialiserede kræfter på såkaldte ”supersygehuse”.. Han bor i Højbjerg ved Aarhus med sin hustru. Parret har tre voksne børn og syv børnebørn.. Bent Hansen meldte i januar ud, at han ikke genopstiller ved det kommende kommunal- og regionsvalg. Det betyder, at han stopper som formand for Region Midtjylland den 1. januar og som formand for Danske Regioner den 1. april..