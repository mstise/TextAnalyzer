Pia Storm langer ud efter borgmester. MORS: Pia Storm (S) kritiserer borgmester Hans Ejner Bertelsen (V) for ikke at blande sig nok i snakken om regeringens udspil til en ny uddannelsesreform, som ifølge Pia Storm kan få alvorlige konsekvenser for Produktionsskolen på Mors.  . - Jeg savner, at borgmesteren kommer på banen i den her sag, siger Pia Storm.. Men den kritik er ifølge Hans Ejner Bertelsen ”helt skudt forbi”.. - Jeg har trykket på de forbindelser og politiske knapper, som jeg kan trykke på, i forhold til at få belyst de problematikker, der er ved forslaget. Jeg har bare ikke fortalt det til jer (Morsø Folkeblad red.), siger Hans Ejner Bertelsen.. Han fortæller, at han er positiv stemt over for store elementer i regeringens udspil, men at der kan være problemer forbundet med centraliseringen af uddannelsesinstitutionerne. . - Centralisering passer ikke ind i vores del af landet. Vi mister elever, hvis der er for lang afstand mellem hjem og skole. Derfor skal der være en anden fordeling af uddannelsesstederne, når man kommer ud omkring vores geografiske område, siger han.. Tro på dig selv - det gør vi . Uddannelsesreformen ”Tro på dig selv - det gør vi. Reform af forberedende tilbud” tager udgangspunkt i, at man ønsker at lave et enstrenget tilbud under den fælles overskrift ”Forberedende tilbud”. Den nye uddannelse skal erstatte flere forberedende tilbud som for eksempel produktionsskoleforløb, erhvervsgrunduddannelsen og kombineret ungdomsuddannelse. Det nye, samlede tilbud skal i stedet bestå af tre linjer, en almenlinje, en produktionsskolelinje og en erhvervslinje, og der skal etableredes 75 uddannelsessteder landet over. I denne uge starter regeringen forhandlingerne med Folketinget.  . Møder med partifæller . Tidligere på ugen har Erik Vejling (S) og Pia Storm (S) afholdt møder med to af partiets ordførere i Folketinget, Annette Lind og Mattias Tesfaye. . Her har partifællerne diskuteret regeringens udspil til en ny uddannelsesreform. Det skyldes, at Pia Storm og Erik Vejling er bekymrede for Morsø Kommunes position, hvis regeringens udspil bliver vedtaget i Folketinget. Pia Storm frygter nemlig, at Morsø Kommune ikke vil få tildelt et uddannelsessted, og at produktionsskolen derfor skal lukkes, og eleverne i stedet skal rejse til enten Skive eller Thisted for at tage en ungdomsuddannelse. . - Vi ved fra undersøgelser, at afstanden spiller en stor rolle for, hvor mange der gennemfører en uddannelse. Derfor er det vigtigt, at Socialdemokratiet forlanger, at der skal være et uddannelsessted i alle kommune, siger Pia Storm. . Samme frygt deler Hans Ejner Bertelsen. . - Der er en reel frygt for, at vi mister vores produktionsskole. Derfor er jeg løbende i dialog med mine forbindelser, så jeg kan få sagt, at vi enten skal have et sattelitcenter i form af vores produktionsskole, eller et uddannelsescenter på Mors, fortæller Hans Ejner Bertelsen.. Han fortæller desuden, at han under Kulturmødet vil have regeringens udspil om en ny uddannelsesreform på dagsordenen, når han taler med de politikere, der vil være til stede. .