Karaktermord på Storm?. KONFLIKT: De blå ønskede ikke Pia Storm, skriver avisen. Ok. Det er de selvfølgelig i deres gode ret til, nu hvor de har et flertal, der kan bestemme, hvem modparten må komme med.. Så langt, så godt - eller hvad? I medierne roser man ofte sig selv af at være den fjerde statsmagt, men så har man vel ret til at forvente, at magtudøvelsen baserer sig på facts og har fast grund under fødderne. Har Morsø Folkeblad det? Afgjort nej.. Journalisten fortæller, at Pia Storm ”ofte er kommet for sent til udvalgsmøder eller har meldt afbud, og andre har gættet på ...”. Men han skriver jo selv, at det ikke er bekræftet af nogen kilde! Hvorfor i alverden skal det så nævnes?. Er det sådan man laver karaktermord på et politisk talent? Nu ”ved” vi alle, at Pia Storm ikke passer sit arbejde. For det stod jo i avisen.. Har journalisten eller redaktøren gjort sig den ulejlighed at undersøge, om det rent faktisk er tilfældet, eller om det bare er plantet?. Har journalisten og redaktøren bare ukritisk ladet sig spænde for Venstres vogn?. Svar: Morsø Folkeblad står inde for de oplysninger, der blev bragt i artiklen ”De blå ønskede ikke Storm” 30. november. Det er ikke altid muligt at angive kilder, eks. når der som her er tale om lukkede forhandlinger. Avisen tager i den konkrete artikel ikke stilling til, om en politiker har forsømt sit arbejde eller ej. Vores sigte er alene at oplyse, at andre partier krævede indflydelse på, hvem Socialdemokratiet indsatte på en formandspost, og at det skete med den nævnte begrundelse. Red..