For almenvellets skyld. Kommunalpolitik er ikke altid lige kønt i dagene efter et valg til landets kommunalbestyrelser - uanset hvad de involverede parter måtte mene at have aftalt på valgnatten, så er det som bekendt ikke ovre, før den fede dame har sunget. Og det gør hun altså først på den nyvalgte kommunalbestyrelses konstituerende møde. . Så indtil da er der fri jagt på stolen i borgmesterkontoret, og den lektie er de ni kommende medlemmer af Læsøs kommunalbestyrelse godt i gang med at lære. Efter et langtrukkent forløb kunne Dansk Folkepartis Karsten Nielsen stå frem og med sit eget og fire andre mandater i ryggen erklære sig som vinder af forhandlingerne - og kommende borgmester. Det nåede de involverede parter og ikke mindst den forsmåede borgmester Tobias Birch Johansen fra Venstre så dårligt nok at sove på, før borgmesterspillet var i fuld gang igen. . Også i Slagelse Kommune har kandidaterne til borgmesterkæden skulle holde ryggen mod muren, når de har gået på rådhusets gange under forhandlingerne. Her troede Socialdemokratiets John Dyrby Paulsen, at han kunne tælle til et flertal, men ak. Pludselig lignede hans flertal mere et fatamorgana, og spillet kan starte forfra. Måske bare lidt mere forbitret.. Fortrædelighederne stammer i et eller andet omfang fra en politisk kultur, hvor ingen tør tage hjem og sove på valgnatten af frygt for at vågne op med et bredt udvalg af knive i ryggen. Det kan og skal der ikke lovgives imod, men det kunne egentlig være befriende, hvis de involverede parter i de kommuner, hvor spillet er tæt og intenst, kunne give hinanden hånden på at lade tingene tage den tid, de skal tage, så langt som styrelsesloven tillader, så man kommer igennem forhandlingerne uden mere ondt blod i omløb end højst nødvendigt.. Politikerne skal også kunne se både dem selv og ikke mindst vælgerne i øjnene i de næste fire år. Samt arbejde konstruktivt for den kommune, de er sat til at bestyre. Det er trods alt derfor, vi vælger dem: For almenvellets skyld. Ikke for deres personlige forfængeligheds skyld..