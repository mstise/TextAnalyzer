Hjælp til mennesker på flugt. UDLÆNDINGEUDSPIL: 390 mennesker er druknet på Middelhavet den seneste måned. Det værste er, at det er blevet hverdag. . Flere end 10.000 er omkommet eller meldt savnet i Middelhavet over de seneste tre år. Det nuværende asylsystem i de europæiske lande tillader, at migranter og flygtninge søger spontan asyl, når de banker på et lands dør. Danmark har givet opholdstilladelse til 90.000 mennesker gennem de seneste 10 år, men vi kan ikke lukke alle de mennesker ind, som fremover vil efterspørge en plads i Danmark. Derfor har Socialdemokratiet fremlagt vores udlændingepolitik og på den måde leveret et samlet bud på, hvordan vi kan hjælpe flere mennesker på flugt, uden at det leder til en øget udvandring fra det afrikanske kontinent.. Socialdemokratiets udlændingeudspil vil begrænse tilstrømningen af asylansøgere ved at lave et loft over, hvor mange ikke-vestlige udlændinge Danmark kan tage imod. Loftet er et svar på den situation, som indvandringen har stillet vores velfærdssamfund overfor. De tusinder af mennesker med ikke-vestlig baggrund, som hvert år kommer til Danmark sætter vores boligområder og velfærdssystem under pres. Danmark skal selv bestemme, hvor mange vi kan tage imod. Derfor er det nødvendigt at indføre et loft. Det vil vi gøre i samarbejde med landets kommuner, som skal bidrage til at finde det rette niveau.. I Socialdemokratiet er vi kommet frem til, at den bedste måde at håndhæve et loft på er ved at oprette et modtagecenter uden for Europa. Vi er overbeviste om, at det er den løsning, som vil redde flest liv. Modtagecentret er ikke en forudsætning for at have et loft, men det er efter vores opfattelse en bedre måde at håndtere et loft på og en bedre måde at indrette hele asylsystemet på. Det er den langsigtede vision, som vi vil arbejde hen imod. Indtil der er etableret modtagecentrer, vil loftet være vejledende. Vi vil altså ikke lukke ned for det nuværende asylsystem, før vi har opbygget et nyt.. Mange har spurgt, om det overhovedet er realistisk at oprette et modtagecenter uden for Europas grænser. Til dét er svaret, at vi er nødt til at gøre en indsats for, at det lader sig gøre, hvis vi vil hjælpe flere mennesker i nød. Det er ikke holdbart at efterlade mennesker på flugt med en tur over Middelhavet som eneste mulighed for at opnå sikkerhed. Det nuværende system stiller de nødlidende mennesker i netop denne situation. Derfor mener jeg faktisk også, at enhver kritiker af Socialdemokratiets udspil skylder at give sit eget svar på, hvordan man på en bedre måde afværger den nuværende situation.. Vi påstår ikke, at der kan etableres modtagecentre, uden at det fører til udfordringer, måske endda store udfordringer, og det skal såmænd nok blive svært nok alt sammen, men vi har en ambition om, at det kan lade sig gøre med den rette politiske holdning og vilje. Det første skridt vil være at indlede bilaterale drøftelser med stabile værtslande i Nordafrika og Mellemøsten. . Udgangspunktet for de drøftelser er naturligvis at indgå en aftale, som er attraktiv for det pågældende land. Derfor skal der nødvendigvis ydes økonomisk kompensation for det de udfordringer, som et modtagecenter vil sætte et værtsland overfor. . Virkeligheden i flygtningepolitikken flytter sig med hastige skridt i disse år. For et par år siden kunne ideen om, at Tyrkiet skulle modtage asylansøgere fra Grækenland virke desperat og umulig at gennemføre i praksis. I dag er aftalen med Tyrkiet blevet en hjørnesten i europæisk flygtningepolitik. Situationen taget i betragtning er tiden nået, hvor vi også er nødt til at tænke i nye retninger, når det gælder den nationale asylpolitik. . Socialdemokratiets forslag om et modtagecenter under dansk kontrol adskiller sig på væsentlige punkter fra, hvad der tidligere har været af forslag til at løse problemet. For det første kan det gennemføres inden for rammerne af de internationale konventioner. For det andet vil det være indrettet som et transitområde, hvor folk skal opholde sig kortvarigt inden de enten overgår til FN-drevne flygtningelejre, hvis de har brug for beskyttelse, eller bliver sendt hjem, hvis de er migranter. For det tredje vil modtagecentret forholdsvis hurtigt bryde incitamentet til spontant at søge asyl i Danmark.. Det er også vigtigt, at de, som ikke opnår opholdstilladelse, kommer hjem igen frem for at leve illegalt i Danmark. Det skønnes, at der allerede lever omkring 20.000 indvandrere illegalt i Danmark. Derfor foreslår Socialdemokratiet i vores udspil, at Danmark samtidig opretter en specialenhed i politiet med særlige kompetencer inden for hjemsendelse af afviste asylansøgere. Hvis et land nægter at tage mod sine egne statsborgere, vil landet blive skåret på ulandsbistanden fra Danmark.. Det handler dybest set om retfærdighed. Uanset om udlændinge har midlertidigt eller permanent opholdstilladelse skal de bidrage, hvis de kan. Lægebesøg og skolegang er selvfølgelig frit tilgængelig, men overførselsindkomsterne skal uddeles efter optjeningsprincipper. Sådan har vi indrettet folkepensionen. Man skal eksempelvis have boet i Danmark i 40 år for at få fuld folkepension. Det er ganske rimeligt, at lignende ordninger indføres for andre overførselsindkomster.. Pengene er desuden bedre brugt i nærområderne, hvor man kan gøre en væsentlig større forskel for de 220.000 kroner, som de koster at have bare én asylansøger indkvarteret i Danmark i et år. Derfor skal udviklingsbistand også målrettes de områder i Afrika, hvor udfordringerne med flygtningestrømmen er størst. Hvis dette tiltag skal have den ønskede effekt, skal vi have andre lande med og Afrika skal prioriteres markant i EU’s næste budget.. Det skal være ambitionen, at mennesker ikke skal rejse den halve jordklode rundt, før de kommer til et sted, hvor de kan leve i fred. Derfor er vi nødt til at tage fat i samlet flok på problemet og investere vores kræfter i at hjælpe flere inden de kommer til Europa.. Hvis regeringen er enig, så skal den være meget velkommen til at indkalde Socialdemokratiet til forhandlinger, sådan at udspillet, som hedder ”Retfærdigt og Realistisk” kan omsættes til virkelighed hurtigst muligt. I Socialdemokratiet er vi klar. Klar til at løse virkelighedens problemer. Vi er klar, selvom vi ved, at det bliver svært..