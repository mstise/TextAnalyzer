 NORDJYLLAND: Regionspolitikere landet over har gennem længere tid med bekymring fulgt udviklingen inden for tandlægeområdet. Således har der i Region Nordjylland gennem længere tid været udsigt til budgetoverskridelser for de privatpraktiserende tandlæger.. Samtidig har en kædes opkøb af klinikker landet over skabt debat om hele områdets fremtid. Bekymringen er, hvordan udviklingen bliver for tandklinikker, der er en del af en større forretningskæde.. Oven i det kommer en diskussion om tandbehandlings betydning også som led i forebyggelse af sygdomme. Det, at patienterne har en betydelig egenbetaling, har givet diskussion om ulighed i sundhedssystemet.. Ud fra et ønske om at forbedre sundhedssystemet mener det socialdemokratiske regionsrådsmedlem Thomas Hav, der er medlem af regionens samarbejdsudvalg for tandlæger, at løsningen må være, at det offentlige overtage ansvaret for tandplejen for voksne.. - Jeg vil gerne have indført et offentligt drevet tandlægesystem. Det kunne vi komme rigtig langt med. I dag ser vi, at en del unge slet ikke får tandbehandling. Samtidig kunne man gøre langt mere ud af det forebyggende arbejde. Dårlig mundhygiejne har betydning for risikoen for f.eks. hjerte- og karsygdomme, og her ville det betyde meget at kunne forebygge bedre. Det er rigtigt dyrt at operere folk for disse lidelser, og kunne man hos tandlægen i højere grad forebygge sygdommene, så ville pengene være givet godt ud, siger Thomas Hav.. Ønsker forebyggelse. Han erkender, at det bliver lidt af en opgave at skaffe politisk opbakning til synspunktet.. - Men jeg ser det fra borgernes synspunkt, og jeg møder mange, der deler min opfattelse. I stedet for stramme økonomiske målsætninger på sundhedsområdet, så taler man nu om at gøre tingene mere værdibaseret. Her ser jeg tandlægeområdet som et felt, hvor vi kunne sætte ind med forebyggelse af andre ting end tandlidelser. Det er jo også lidt besynderligt, at hvis en borger skal have behandlet tænder, så koster det noget, mens behandling af alle andre lidelser bliver betalt af det offentlige, siger Thomas Hav.. Han mener, at et offentligt system kan give en langt bedre styring af området, ligesom Thomas Hav har en overbevisning om, at der vil være god økonomi i det.. - I den økonomiske vurdering kunne man jo stille en øget forebyggende indsats op i forhold til, hvad det koster at behandle hjerte- og karsygdomme. Det er en kendsgerning, at bedre mundhygiejne kan forebygge en del lidelser, og jeg tror, at det kan betale sig, mener Thomas Hav.. Han tilføjer, at man jo indledningsvis kunne lave et forsøgsprojekt f.eks. i Nordjylland.. Det er dog tanker, der vil kræve initiativ fra Christiansborg, og Socialdemokratiets sundhedsordfører, folketingsmedlem Flemming Møller Mortensen, giver ikke umiddelbart forslaget fuld opbakning.. - Det er godt at tænke langsigtet, men en offentlig overtagelse af området vil kræve rigtig mange penge. Jeg mener, at det er forhold, som det havde været lettere at klare for 60 år siden. Forholdene omkring den private tandpleje er jo i høj grad historisk betinget. Det er forståeligt, at borgere ikke rigtig forstår, at hvis der er tale om behandling af tandsygdomme, så skal de selv betale, mens det offentlige går ind i forhold til stort set alle andre lidelser, siger Flemming Møller Mortensen.. Han ser store udfordringer i forhold til tandplejeområdet.. - Der er uligheder. Grupper i befolkningen falder ud, fordi der er en stor egenbetaling. Det er noget, som vi i mit parti gerne vil kigge på.  Der er specielt problemet med unge, der ikke, når de forlader ungdomstandplejen, kommer videre med fortsat tandpleje, tilføjer Flemming Møller Mortensen.. Da Socialdemokraterne senest havde regeringsansvaret blev der afsat 180 millioner kroner til forbedringer for de svageste grupper, påpeger han..