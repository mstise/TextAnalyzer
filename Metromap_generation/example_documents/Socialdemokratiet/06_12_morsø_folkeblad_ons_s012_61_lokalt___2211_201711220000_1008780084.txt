To Glyngøre-kvinder ind for V i Skive. SALLING: Glyngøre-området bliver i det nye Skive Byråd repræsenteret ved to Venstre-kvinder. Der var genvalg til Annette Torp, Tøndering, og Goska Rasmussen, Glyngøre, stormede ind som ny med 518 personlige stemmer.. Og dog! En tredje nyvalgt kvinde må halvvejs regnes for lokal. Det er 22-årige Anne Mette Laugesen, der blev valgt ind for SF. Den unge sejlsportskvinde er født og opvokset i Glyngøre, men bor og studerer nu i Skive.. Andre af de ni kandidater, der stillede op for forskellige partier i Glyngøre og omegn, kom ikke ind, og to af dem må forlade byrådet. Det gælder Erik Mortensen, Glyngøre, der var valgt for Dansk Folkeparti, men stillede op på egen liste denne gang, og Frits Laursen, Vile, der også havde foretaget partihop i perioden fra Enhedslisten til SF.. Radikal afgjorde valg. I den bemærkelsesværdige 14-13 konstituering i aftes blev den enlige radikale valgte, Bent Dyrberg, partiets tradition tro tungen på vægtskålen. Han foretrak at støtte den siddende Venstre-borgmester Peder Christian Kirkegaard, der samlede 11 mandater sammen med det reducerede Dansk Folkeparti, der fik to. Socialdemokratiet med 9, SF med 2 og Skive Listen med 2 blev holdt uden for konstitutionen.. Annette torp tilfreds. På Venstres liste blev borgmester Peder Christian Kirkegaard den helt store stemmesluger med 4724 stemmer - knap halvdelen af Venstre samlede høst. Det er en del af baggrunden for, at Annette Torp måtte notere en lille nedgang i sit stemmetal.. - Jeg fik 297 mod 319 sidst, men jeg er godt tilfreds. Denne gang var vi tre Venstre-kandidater, som stillede op i Durup og omegn, siger Annette Torp med henvisning til Else Marie Larsen og Thomas Rosenkrands, der ikke opnåede valg. Annette Torp kan fra nytår tage hul på sin tredje periode i byrådet. Hun har i øjeblikket to udvalgsposter, men siger, at hun tager, hvad hun bliver tildelt.. Ydmyg debutant. Polskfødte Goska Rasmussen formåede i nogen grad at løfte arven efter Venstres lokale stemmesluger fra sidst, Arne Spicer Lindgren, der ikke genopstillede. Hun tog langt hovedparten af de 612 stemmer, som Venstre fik i Glyngøre denne gang.. - Jeg er supergodt tilfreds, men også ydmyg over, at Glyngøre-borgerne har givet mig så mange stemmer, siger Goska Rasmussen..