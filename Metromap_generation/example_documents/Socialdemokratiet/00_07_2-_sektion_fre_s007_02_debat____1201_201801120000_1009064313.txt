Der skal et opgør til. VLAK-POLITIK: Hvor var det opmuntrende at læse Thisted Kommunes viceborgmester Niels Jørgen Pedersen (V) tage bladet fra munden med følgende svada i retning af vores landspolitikere ift. flygtninge- og asylpolitikken:. ”Området har udviklet sig til en konkurrence mellem Venstre og Socialdemokratiet, som kappes om at lave stramninger, som tilfredsstiller Dansk Folkeparti. Det er ynkeligt at se på”!. Og senere: ”Det handler om at lave tingene om. Det kræver, at Socialdemokratiet og Venstre gør sig fri af DF og finder nogle brugbare løsninger. Der er brug for politiske beslutninger hen over midten, så DF bliver politisk isoleret – og ikke integreret”!. Godt brølt, Niels Jørgen! Respekt! . Før jul revsede jeg mit eget parti, Socialdemokratiet, på lignende vis. . Der skal et opgør til, og det må nødvendigvis igangsættes her ude fra virkeligheden, hvor der elskes og arbejdes (som f.eks. på Tican!). . På forårets lokale generalforsamlinger må vi i V og S formulere udtalelser og sende gode råd til vores landspolitikere. Der har før været talt om behovet for et nationalt og langsigtet kompromis, så både borgere, kommuner og virksomheder kunne regne med en vis horisont uden idelige ændringer. Det må vi kræve af vores partier, V og S, at de sætter sig i spidsen for.. Det var også særdeles opmuntrende at læse Ernst Breums læserbrev (10.1.) om samme emne, hvori der kippes med flaget i forhold til de mange gode, lokale kræfter her i Thy, der med værdige og konstruktive holdninger finder menneskelige og pragmatiske løsninger. . Vi skal kræve af vores landspolitikere, at de skaber langt bedre rammer for, at vi ude lokalt kan integrere os med vores fremmede naboer, så ”de og vi” bliver til ”os”, der sammen kan skabe en hverdag – på arbejdspladsen som i familie- og fritidslivet. . Jeg er sikker på, at langt de fleste danskere ønsker sådan et Danmark. De ønsker må midterpartierne på Christiansborg opfylde for os. Jeg er også ret sikker på, at det vil vise sig, at ”midten” i denne sag er langt større, end tidens debat og retorik giver indtryk af..