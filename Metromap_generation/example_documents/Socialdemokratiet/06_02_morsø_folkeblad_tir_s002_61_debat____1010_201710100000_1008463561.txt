Skyldig til det modsatte er bevist?. FRISKOLER: Sproget er som en lygte. Det vi taler om, er det, vi bliver i stand til at se, sagde filosoffen Ludvig Wittgenstein. Den højaktuelle mediestorm på flersprogede friskoler er et klokkeklart eksempel.. Der levnes ikke en eneste positiv vinkel på de i alt 29 friskoler, der i større eller mindre omfang hviler på muslimske værdier. Der tales kun negativt om disse skoler, og politikere falder over hinanden for at understrege, at skolerne modvirker integrationen. Det står nemlig i avisen.. Det er blevet legitimt at skære alle skoler over en kam - alene på grund af religiøst tilhørsforhold. Alt sammen smurt ind i flammende retorik om »danske værdier«, assimilation og integration (som om vi var enige om, hvad det er?) Men angrebet på disse skoler er i realiteten et angreb på pæredanske værdier. Retorikken afslører et fundamentalt brud på den danske demokratiforståelse karakteriseret ved udstrakt tolerance. Frihed for Loke såvel som for Tor. . Senest er det den konservative spidskandidat til Region Syddanmark, Morten Weiss Pedersen, der blander sig i koret af kritikere på baggrund af, hvad han har læst i medierne og i Ahmet Akkaris bog »Min afsked med islamismen«. Det er en gåde, hvordan Morten Weiss Pedersen kommer frem til overskriften »For ringe tilsyn. Udbredt snyd på muslimske friskoler«. . Det statslige tilsyn har i sidste uge frataget en skole med muslimske værdier statstilskuddet, og påtænker det samme om en anden skole. Den ene skoler er derfor lukket, og den anden er i stor risiko for at lukke. Yderligere seks friskoler med muslimske værdier er sat under tilsyn. For selv den mest indædte kritiker må dette da være en klar markering af, at det statslige tilsyn rent faktisk virker? Eller er det i realiteten en udradering af »muslimske friskoler«, der pønses på, som socialdemokraternes formand Mette Frederiksen har foreslået?. Dertil kommer postulatet om »udbredt snyd på muslimske friskoler«. Her er Morten Weiss Pedersens reference sagen fra den nu lukkede Nord Vest Privatskole. Det er grænsende til det alarmerende overfladiske at blande sig i debatten på så spinkelt vidensgrundlag og endda gøre en enkelt sag til et generelt problem. Tænk, hvis den samme logik gjaldt andre forhold. For eksempel det forhold, at flere socialdemokratiske politikere med tyrkiske aner offentligt har truet herboende dansk-tyrkere, hvis de ikke er tro mod Erdogan. Bør vi så forbyde Socialdemokratiet?. Dan Jørgensen (S) sagde for nyligt i udsendelsen Langt fra Borgen, som blev optaget på Al Salahiyah Skolen i Odense, at de muslimske friskoler er skyldige til det modsatte er bevist. Seriøst!? Det er et opgør med retsstaten, og det er uværdigt for et demokrati endsige ægte demokrater. Ført an af politikere!. Vi er i færd med en meget farlig kurs. Vi udskammer et mindretal - uden hensyntagen til nuancer. Hvis få fejler, skal det gå ud over alle. Ekstremisme og radikalisering opstår, når folk udstødes af sunde fællesskaber og efterlades til usunde fællesskaber. Tror vi virkelig - med hånden på hjertet - at den offensive retorik og unuancerede debat går hånd i hånd med de fine ord om sammenhængskraft og integration? Danmark er et lille land med brug for store mennesker. .