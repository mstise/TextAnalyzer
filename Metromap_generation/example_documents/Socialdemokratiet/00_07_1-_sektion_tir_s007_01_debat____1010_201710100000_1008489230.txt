Skattepolitik for hele Danmark. REFORM: ”Regeringen sænker skatten med 10 pct. i Nordjylland”. Sådan en rubrik ville jeg som skatteminister, der er født, opvokset og valgt i Nordjylland, elske at se på forsiden af avisen.. Men sandheden er jo, at regeringen ikke kun laver skattepolitik for Nordjylland alene. Vi laver skattepolitik for hele Danmark – og for alle danskere.. Derfor hviler regeringens udspil til en skattereform heller ikke på, hvor danskerne har valgt at bosætte sig. Det skal vi politikere slet ikke blande os i. . Reformen bygger på et meget klart grundprincip om, at vi gerne vil lade danskerne beholde lidt flere af de penge, de tjener, når de hver dag står op og går på arbejde.. Det er jeg glad for og stolt over.. Jeg ærgrer mig over, at Socialdemokratiets Magnus Heunicke og formanden for Landdistrikternes Fællesråd (5.10.) skriver, at regeringen med åbne øjne forfordeler nordkøbenhavnske kommuner på bekostninger af yderkommunerne. Det er simpelthen ikke rigtigt.. Vi vil give mere end 2,5 mio. danskere i fuldtidsjob – i hele Danmark – flere penge mellem hænderne med vores skattereform. En helt almindelig, privatansat smed får i gennemsnit 6.800 kr. mere til sig selv om året – uanset om vedkommende bor i Rudersdal, Randers eller Ringkøbing. . På den måde handler regeringens skattereform først og fremmest om at belønne arbejdende danskere. . Vækst og udvikling i landdistrikterne handler jo i øvrigt om alt muligt andet end skattepolitik. F.eks. har vi allerede flyttet mere end 2500 statslige arbejdspladser ud af København, og 1400 flere er på vej i første bølge af Bedre Balance. Det er en historisk stor udflytning af statslige arbejdspladser. Og vel og mærke 3900 flere end Socialdemokraterne formåede, da de havde vagten fra 2011-2015.. I december lægger vi flere tusinde nye statslige arbejdspladser oveni, når regeringen præsenterer anden bølge af Bedre Balance.. Det, mener jeg, er en langt bedre vej at gå. Jeg vil skabe holdbare og positive resultater for alle danskere. Det gør vi ikke med geografisk bestemte skattelettelser, som d’herrer Heunicke og Damsgaard flirter med. Det gør vi med et stærkt fokus på at skabe vækst og velstand i hele landet..