Går din stemme til dem, du stemmer på. VALGFORBUND: Valget nærmer sig og måske har du allerede besluttet, hvem der skal have din stemme. Men har du tænkt på, at dit kryds kan hjælpe en anden liste i byrådet, end den du stemmer på? Jeg skriver dette for at sætte fokus på de valgforbund, som partier og lister har indgået med hinanden, og som kan få afgørende betydning for balancen i det nye byråd.. Her i kommunen ”koster” en plads i byrådet ca. 600 stemmer. Hvis et parti kun får 500 kryds og dermed 0 pladser i byrådet, går stemmerne videre til det parti i valgforbundet, som er tættest på at få et ekstra mandat. Det samme gælder overskydende stemmer. . Det er vigtigt for os, at hver eneste stemme på SF omsættes til rød og grøn politik i Rebild Kommune – uanset hvor mange pladser vi selv måtte få i byrådet. Derfor har vi indgået valgforbund med Socialdemokratiet og Alternativet, som vi på mange måder har værdifællesskab med. . Enhedslisten og SF trækker næsten altid på samme hammel og personligt sætter jeg stor pris på det samarbejde vi har – også uden for byrådssalen. Derfor inviterede vi naturligvis Enhedslisten med indenfor vi vores rød-grønne valgforbund. Desværre havde EL lovet sig væk til Den Sociale Fællesliste, som SF ikke vil risikere at levere stemmer til.. Det kræver nok en forklaring. Den er, at vi ikke kan blive kloge på listens holdning til natur og miljø. Vi savner også en garanti for, at Fælleslisten ikke vil pege på en Venstre-borgmester. . SF ønsker en borgmester, der er så rød og så grøn som overhovedet muligt. Hvis vi skal helt over til Sebbelin for at finde en kandidat, der kan samle flertal, går det nok – også selvom de radikale har indgået et pussigt valgforbund med Dansk Folkeparti og Konservative..