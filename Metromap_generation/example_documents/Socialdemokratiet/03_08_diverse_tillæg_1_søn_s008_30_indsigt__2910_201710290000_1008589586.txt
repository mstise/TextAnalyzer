Vesthimmerland. 37.330 indbyggere.. Borgmester: Knud Kristensen (K) - genopstiller.. Ved sidste valg stemte mere end hver tredje vælger konservativt, og tre af hver fire K-stemmer var en personlig stemme på den siddende borgmester, Knud Kristensen, som blev genvalgt til posten. . Socialdemokratiet gik stærkt tilbage - formentlig blandt andet fordi SF opstillede daværende folketingsmedlem Pernille Vigsø Bagge, der scorede næstflest personlige stemmer i kommunen. . Siden er Pernille Vigsø Bagge blevet præst og genopstiller ikke. Det gør Knud Kristensen derimod. Skal han gøre sig forhåbninger om at beholde borgmesterposten, vil det formentlig fordre endnu flere konservative stemmer end sidst, for de fleste andre partier i byrådet har vendt ham ryggen efter en valgperiode, hvor borgmesteren er blevet kritiseret for at være egenrådig og for en uheldig sammenblanding af den kommunale virksomhed og hans private entreprenørvirksomhed.. Venstre og Socialdemokratiet møder med de samme borgmesterkandidater som sidst: Per Bach Laursen (V), der er landmand og har virket i landbrugets organisationer, og køreprøvesagkyndig Palle Jensen (S), der med 24 år i lokalpolitik er en af nordjysk politiks veteraner. . En joker i spillet kan blive den nydannede VesthimmerlandsListen, der tæller to nuværende kommunalbestyrelsesmedlemmer, Kirsten Moesgaard, oprindeligt konservativ, og Annette Vahlgreen, der i 2013 blev valgt for Dansk Folkeparti. . De to har brudt med deres partier og i stedet opstillet en liste, hvis erklærede formål er at samle hele kommunen. Det er sagt mere eller mindre direkte af flere kandidater, at opnår listen valg, vil dens repræsentanter ikke kunne støtte Knud Kristensens genvalg til borgmester. Med på listen er bl. a. Farsøs tidligere konservative borgmester, fhv. folketingsmedlem Jette Thomsen, og Solhavens grundlægger, Søren Virenfeldt. . Konservative har på sin liste også en kendt lokal personlighed, fhv. sparekassedirektør Svend Jørgensen..