Politisk støtte til lettere førtidspension. INDLAND: Flest muligt skal i arbejde og forsørge sig selv. . Sådan lød formålet, da et flertal i Folketinget med daværende beskæftigelsesminister Mette Frederiksen (S) i spidsen i 2012 vedtog en omfattende reform af reglerne om førtidspension og fleksjob.. Men i deres bestræbelser på at fastholde folk på arbejdsmarkedet har politikerne sendt reelt syge mennesker i endeløse arbejdsprøvninger, lyder kritikken.. På internettet er der dannet grupper med navne som ”Jobcentrets ofre” og ”Enlige reformramte mødre”. . Som navnene antyder, er medlemmerne ikke begejstrede for de reformer, der med Mette Frederiksens ord skulle tage livtag med et samfund, der i alt for mange år havde givet op over for de mennesker, der ”kunne få et perspektiv på deres tilværelse med en ordentlig indsats.”. Krav skal lempes. Fem år efter at reformen trådte i kraft, skal politikerne i gang med at evaluere den. Og der er nok at tage fat på, hvis man spørger formanden for Dansk Socialrådgiverforening, Majbrit Berlau.. Hun har 13 forslag til ændringer af loven. Vigtigst er det, at kravene til at få en førtidspension lempes.. - Der er borgere, som åbenlyst burde have en førtidspension, men som ikke får den. De er så syge, at det er urealistisk, at de nogensinde kan komme ud på arbejdsmarkedet, siger Majbrit Berlau.. - Vi kan ikke være bekendt, at mennesker i så lang tid cykler rundt i systemet.. På Christiansborg er de store partier bag reformen indstillet på, at der skal ske ændringer. Også selv om de står fast på, at intentionerne bag reformen var rigtig.. - Jeg mener, at der er behov for, at man får præciseret lovgivningen, siger Venstres beskæftigelsesordfører, Hans Andersen. . - Så jobcentrene ikke er i tvivl om, at der skal ske en tilkendelse af førtidspension, når man er i dialog med et menneske, hvor det er åbenbart formålsløst at gå videre i forhold til at komme tilbage på arbejdsmarkedet.. Norddjurs har vendt skuden. Socialdemokratiets beskæftigelsesordfører, Leif Lahn Jensen, er enig.. - Jeg kan godt se, når jeg møder nogle af de mennesker, som rent faktisk bliver tæsket rundt i ressourceforløb - de burde sådan set bare have en førtidspension, siger han. . I Norddjurs Kommune har man ifølge borgmester Jan Petersen (S) vendt skuden, så mange af de nedslidte borgere, der før var på kontanthjælp, nu har fået førtidspension.. - Jeg vil ikke gøre mig til dommer over, om man førtidspensionerer for få andre steder, siger Jan Petersen. . - Det må de kommuner stå på mål for. Men jeg kan da godt undre mig over, at der kan være så stor forskel, hvor de socioøkonomiske forhold er nogenlunde ens. . Han peger på, at der er indbygget en økonomisk tilskyndelse til kommunerne om at førtidspensionere færrest muligt.. - Der er meget hårdt tryk på os for at vi skal øge arbejdsstyrken hele tiden, siger Jan Petersen.. Formanden for Socialchefforeningen i Danmark, Helle Linnet, mener overordnet set, at reformen har været en succes.. - Halvdelen af de borgere, der er gennem ressourceforløb, får en eller anden tilknytning til arbejdsmarkedet. Det, synes jeg, er vigtigt, siger hun..