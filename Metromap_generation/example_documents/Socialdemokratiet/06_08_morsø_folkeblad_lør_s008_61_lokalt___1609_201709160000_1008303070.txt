Politikken frem for personen. TØDSØ: Borgmester er stort set den eneste politiske toppost, Viggo Vangsgaard ikke har beklædt i Morsø Kommune. Til november stiller han op til sin syvende periode i kommunalbestyrelsen, og den ser han meget gerne kronet med borgmesterkæden. Men ikke for enhver pris.. - Når vi kommer til en konstituering efter valget, skal man have en plan a, b og c. Selvfølgelig er jeg Socialdemokratiets bud på borgmesterposten, men vi kan også ende med at stå i en situation, hvor jeg er med til at udpege en fra et andet parti til borgmester, siger Viggo Vangsgaard, der understreger, at han vægter politikken højere end personen.. Efter kommunalvalget i 2013, hvor S mistede borgmesterposten til Venstres Hans Ejner Bertelsen, var Viggo Vangsgaard allerede på valgnatten storsindet nok til at udnævne debutanten Pia Storm, der - undskyld udtrykket - stormede ind med dobbelt så mange personlige stemmer, som Vangsgaard opnåede, til partiets kronprinsesse.. - Jeg havde fået den kongstanke, at den første kvindelige borgmester på Mors skulle være vores. Det er hun så ikke klar til endnu, men muligheden er fortsat til stede. I hvert fald ser jeg gerne en yngre person på posten, siger Viggo Vangsgaard.. Skal det forstås sådan, at du er en kortvarig overgangsfigur, hvis det bliver dig denne gang?. - Nej, så kan det godt blive til flere perioder. Jeg er kun 61, og helbredet er i orden, men finder vi undervejs en rigtig god kandidat, der er yngre, vil jeg se positivt på det, siger han.. Netop Pia Storm har sammen med Niels K. Østergaard efterlyst en skarpere profil hos Vangsgaard, da han sidste år fremstod som kommende spidskandidat, efter at Lauge Larsen valgte at bytte planer med Tore Müller, således at Larsen denne gang stiller op til regionsrådet.. Storm og Østergaard gik senest mod den øvrige S-gruppe ved at markere modstand mod molergravning i Stærhøj Øst. Burde Vangsgaard have svunget stokken og forlangt partidisciplin?. Plads til særstandpunkter. - Det er ikke min stil. Jeg mener, der skal være plads til særstandpunkter, blot man forinden orienterer gruppen om, at man agter at stemme anderledes. Det med, om jeg er for veg, har vi diskuteret meget. Som tidligere fagforeningsmand vægter jeg altid sagen og det at finde en løsning, men Niels er selvfølgelig også fagforeningsansat, siger den socialdemokratiske spidskandidat.. Niels K. Østergaards holdning i molersagen er, at der både er moler nok til at bevare arbejdspladserne og til at frede naturområderne Mosebjerg og Stærhøj.. Det lyder egentlig ret socialdemokratisk. Er det ikke dig, der bør ændre politik?. - Jeg synes fortsat, det er i orden at lade Imerys grave i Stærhøj Øst. For det første har virksomheden behov for den type moler, der findes der. For det andet vil jeg gerne have retableret den gamle molergrav på stedet. Den blev, efter at gravningen var stoppet, fyldt op med affald.. Men du respekterer den aftale, regionen som ny råstofmyndighed har lavet med, at alternative molerforekomster går ind og erstatter Mosebjerg/Stærhøj Vest?. - Det gør jeg. Vi kan ikke ændre lovgivningen her og nu, men jeg mener fortsat, at regionen skal lægge de overordnede rammer, men at beslutningen om, hvor der skal graves moler bør være et kommunalt anliggende, siger Viggo Vangsgaard.. Men hvis det fortsat var sådan, ville et massivt flertal i Morsø Kommunalbestyrelse have stemt ja til gravning i både Mosebjerg og Stærhøj?. - Ja umiddelbart, men de oplysninger, der i mellemtiden er kommet frem om moler i Erslev og - især - Hesselbjerg kunne have ændret det flertal. Jeg tror, de fleste morsingboer synes, at det vil være en skam at grave i Mosebjerg, og det gør jeg også selv. Men jeg vil gerne have ryddet op i Stærhøj, fastslår Viggo Vangsgaard.. Han nævner nogle af de mærkesager, som Socialdemokratiet på Mors går til valg på:. - Vi vil gerne forbedre sprogundervisningen i børnehaverne, for mange børn på Mors har for lidt sprog med hjemmefra. Vi vil også gerne tilbyde gratis eller billig skolemad. Indlæringen bliver bedre, når maven er fyldt. Vi vil fremme en tidlig indsats over for truede børn med sundhedsplejerskerne som nøglepersoner. Desuden vil vi forbedre infrastrukturen for bløde trafikanter ved at lave flere lukkede cykel- og gangstier. Og klimasikringen skal ikke bare gavne Nykøbing, men også resten af øen, siger han.. Østerstrand skal genskabes. Og så har han en turistmæssig kongstanke:. - Østerstrand i Nykøbing skal genskabes som en af øens bedste badestrande ved at lave længere høfder og indpumpe sand fra revlerne længere ude, siger Viggo Vangsgaard. . På et turismerelateret område skabte I sammen med Demokratisk Balance et flertal, der afslog en ansøgning om udvidelse af en svinebesætning i nærheden af et sommerhusområde. Er det en ny linje?. - Afslaget vil formentlig blive anket, og så vil kommunen blive pålagt at rette ind. Men vi vil bruge sagen til at påpege det urimelige i, at man sender et udkast til tilladelse i nabohøring og bagefter afviser samtlige indsigelser mod lugt, fordi landbruget skal have forrang. Det er jo ikke et enten/eller. Udvalg for teknik og miljø har besøgt en gård i Lås. by, hvor landmanden har formået at fjerne lugten fra svineproduktionen helt og aldeles ved en simpel investering, siger Viggo Vangsgaard.. Hvad landbruget angår, vil han igen have fjernet dispensationen til at køre med forhøjet akseltryk på kommunens veje.. - Vi vil have en aftale om, at landmænd så vidt mulig kører på egen jord med de tunge transporter. 20 procent af øens landmænd er komplet ligeglade med, at de ødelægger veje og rabatter, og de ødelægger det også for de 80 procent, som tager hensyn. Vi går ind for vægtgrænser og tvangsruter, siger han.. ”Din hverdag - min politik, min politik - din fremtid” lyder Vangsgaards selvkomponerede og indtil nu ikke offentliggjorte valgslogan. Under alle omstændigheder skal han kæmpe om magten med Hans Ejner Bertelsen, som han kommer godt ud af det med. Er det et problem?. - Det synes jeg ikke. Kemien er god mellem os, og vi kan snakke om alt muligt andet end politik. Jeg tror, at ingen af os har ambitioner om, at vi skal videre til region eller folketing. Den bedste konstituering ville egentlig være, at Venstre og Socialdemokratiet gik sammen, for så ville vi dække en meget stor del af øen.. Men det er vel ikke det mest sandsynlige scenarium?. - Nej, men jeg har det generelt godt med mine politiske modstandere. Bliver jeg borgmester, vil jeg satse på en 21 mands konstituering. Den ene halvdel af øen skal ikke tromle den anden.   .