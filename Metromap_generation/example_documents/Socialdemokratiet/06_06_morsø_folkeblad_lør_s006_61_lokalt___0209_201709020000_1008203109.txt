De 5 slap fri af fedtefadet. MORS: ”De 5 i fedtefadet” hed en børnekrimi, da jeg var dreng. Den titel kunne man måske have brugt om de politiske partier i Morsø Kommunalbestyrelse for tre-fire år siden, men ikke længere.. At indgå budgetforlig i kommunen er ligefrem blevet en lystbetonet handling, hvor der er plads til visioner og udvikling samtidig med, at der udvises påpasselighed og sparsommelighed, fastslår borgmester Hans Ejner Bertelsen (V), efter at han og ordførerne nåede til enighed i løbet af torsdag og præsenterede resultatet i går:. - Det er et budget, der i den grad rækker fremad. Udviklingsmæssigt sætter vi rigtigt mange penge i spil. Vi lancerer en opstartspulje, der under en eller anden form vil kunne anvendes til nyinvesteringer i samarbejde med erhvervslivet. Som noget andet nyt afsætter vi en budgetmæssig reserve på to millioner kroner, så vi har lidt at stå imod med, hvis vi billedligt talt skulle blive ramt af en orkan, siger Hans Ejner Bertelsen.. Borgmesteren tilføjer, at det denne gang ikke var nødvendigt at kvalitetssikre budgettet, som man har gjort tidligere år ved at afsætte en buffer på 10-12 mio. kr.. - I år kom forvaltningen selv med forslag til ting, der kunne gøres mere smart og effektivt ved at tænke på tværs i organisationen, som vi jo har gjort til en dyd. Så i stedet for fremskrivningen opstod der pludselig 4,6 mio. kr. ekstra, som vi kan råde over, siger borgmesteren.. Sparerunde. Fordi kommunalbestyrelsen tog en sparerunde for to år siden, har det ikke været nødvendigt at skære i den kommunale organisation. Det er politisk besluttet at optage lån på godt 10 mio. kr. næste år, mens man kommer ud af 2017 uden at låne, og i stedet kan tage af kassen i resten af året til især ekstra asfalt.. - Som formand for det tekniske udvalg er jeg meget glad for, at vi kan bruge omkring 11 mio. kr. ekstra på vejistandsættelse i år uden at skulle låne, siger Meiner Nørgaard (DF).  . - Vi har en god økonomi, men vi har også gjort vores forarbejde. Budgettet er blevet forberedt over en længere periode, siger Ellen Philipsen Dahl (DB), der med tilfredshed kan notere, at Demokratiske Balances forslag om en fond kom med i form af opstartspuljen og tilmed med et højere beløb - 8,6 mio. kr. - end foreslået.. Socialdemokratiet blev inviteret med i forligskredsen mod slutningen af processen, og det forekommer lidt svært for partiet at agere opposition til de blå efter torsdagens budgetaftale.. - Jeg blev inviteret ind af Hans Ejner, og vi fandt ud af, at vi faktisk var enige om mange ting, samtidig med, at vi også fik sat vores aftryk på aftalen. Men vi skal nu nok finde noget at profilere os på til valget, siger Viggo Vangsgaard (S). Han fik blandt andet afsat penge til gratis psykologhjælp til unge under 25, som partifællen Jakob Kortbæk (S) foreslog for et par dage siden. . - Vi skal igennem lange diskussioner om, hvordan vi organiserer denne opstartspulje som en fond, hvor også andre kan bidrage. Det er et stykke arbejde, der skal gøres, men vi er godt hjulpet af, at der på Mors er en kultur og tradition for hjælp til selvhjælp, der genererer en masse. Kulturmødet er det seneste eksempel, siger Peter Therkildsen (V), ordfører for Venstre. . Han fremhæver blandt andet ekstra penge til ældreområdet, der skal bruges på flere sosu-assistenter og derved et bedre arbejdsmiljø.. - Viggo og jeg har snart 25 års jubilæum i kommunalpolitik, og jeg tror, det er det mest fremadrettede og driftssikre budget, vi har været med til at vedtage, tilføjer Peter Therkildsen.. - For både land og by er det et rigtigt godt budget, som vi kan tilslutte os i sin helhed. I detaljerne tror jeg, at Dueholmskolen og M. C. Holms Skole bliver glade for, at der nu bliver til at renovere de gamle fløje, siger Viggo Vangsgaard.. Der afsættes 600.000 kr. i sommerstøtte til den nu privatiserede Næssundfærge.. - Det håber jeg, de bemærker ovre i Thisted, lyder Mors-kommentaren. . Der er fremrykkede investeringer i resten af 2017 på 15 mio. kr. og samlede investeringer i 2018 på 40 mio. kr. Med i budgetforliget er også Liberal Alliance, hvis ordfører Uffe Korsgaard var fraværende på fredagens pressemøde..