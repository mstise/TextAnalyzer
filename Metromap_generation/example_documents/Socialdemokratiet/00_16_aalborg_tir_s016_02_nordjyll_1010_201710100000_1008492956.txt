Rekordmange vil gerne i regionsrådet. NORDJYLLAND: Stemmesedlen bliver længere end nogen sinde, når nordjyderne 21. november skal udpege det næste regionsråd.. 246 kandidater, fordelt på 15 lister, kæmper om de 41 pladser i rådet. Ved valget i 2013 - som havde det hidtil største kandidatfelt - var der 182 kandidater, altså 64 færre end nu. Og antallet af lister var dengang 11.. De otte partier, der sidst opnåede valg, stiller alle op igen. Det gør også to af de lister, der sidst ikke blev valgt, nemlig Kristendemokraterne og Kommunisterne (dengang kaldte man sig Kommunistisk Parti i Danmark). Til gengæld er Danskernes Parti - De nationale ikke at finde på dette års stemmeseddel.. Nye på stemmesedlen - i hvert fald i forhold til 2013-valget - er til gengæld Nye Borgerlige, Retsforbundet, Social Fælles Liste, Nationalpartiet og Alternativet. . Nye Borgerlige har Erling Pedersen-Bach fra Rebild Kommune i front blandt sine 12 kandidater, Retsforbundets øverste kandidat af i alt tre er Martin Sørensen fra Ranum. På den sociale fællesliste er Anne-Dorte Krog fra Vodskov spidskandidat, mens det hos Kristendemokraterne er Peter Øhrstrøm, der står først. Nationalpartiet har kun én kandidat, Tahim Parwani - der i øvrigt også stiller op som solokandidat til byrådet i Aalborg. Hos Kommunisterne står Jonathan Zacho Bruun fra Aalborg øverst af de tre kandidater, mens Louise Ursell-Smith fra Hjortdal er spidskandidat hos Alternativet.. Nye folk i front. I seks af de otte partier, der allerede har sæde i regionsrådet, er spidskandidaten allerede medlem af regionsrådet. Det gælder Ulla Astman (S), Per Larsen (K), Lene Linnemann (SF), Agnethe Benedikt Mørch (LA), Lone Sondrup (V) og Susanne Flydtkjær (EL).. Til gengæld møder to af de andre partier i rådet med nye folk i front, fordi spidskandidaten ved sidste valg ikke genopstiller. Det gælder hos Radikale Venstre, hvor Gitte Lopdrup fra Vesthimmerlands Kommune nu er spidskandidat i stedet for Ninni Lodahl Gjessing, og hos Dansk Folkeparti, der har Ib Madsen fra Brovst i front. Ved sidste valg mødte DF med Rikke Karlsson som spidskandidat. . Tilsammen prøver 31 af regionsrådets 41 medlemmer at få en ny periode i det nordjyske regionsråd. I regionsrådet i dag er der omtrent lige mange mænd og kvinder. Blandt kandidaterne er en tredjedel kvinder, men halvdelen af spidskandidaterne er af hunkøn. 26 pct. af kandidaterne er under 40 år, og 13 pct. er under 30.. S uden for valgforbund. 12 af de 15 partier, der stiller op i år, har indgået valgforbund. Det måske mest bemærkelsesværdige er, at rådets største parti, Socialdemokratiet, modsat de foregående valg ikke er med i nogle af de fem valgforbund. . - Det ville vi gerne have været, og vi har prøvet at snakke med de partier, der siger, at de vil støtte Ulla (Astman, red.) som formand. Det er ikke mit indtryk, at der er hverken krise eller mistillid i samarbejdet, men måske synes de mindre partier, at de hellere vil i forbund med partier, der ikke er så store. Det siges jo nogle gange, at store partier har større gavn af valgforbund end mindre, siger formanden for de nordjyske socialdemokrater, Mogens Vestergaard.. De fem valgforbund, der p.t. er indgået, er ifølge Region Nordjylland:. - Radikale Venstre og Alternativet.. - Det Konservative Folkeparti og Kristendemokraterne.. - Nye Borgerlige og Dansk Folkeparti.. - SF, Enhedslisten, Kommunisterne og Social Fællesliste.. - Liberal Alliance og Venstre..