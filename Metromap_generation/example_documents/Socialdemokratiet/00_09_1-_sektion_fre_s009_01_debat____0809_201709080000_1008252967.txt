Uforståelig velkomst. RYANAIR: Aalborg Lufthavn byder Ryanair velkommen med mad og drikke til passagererne.. Måske kan man ikke forvente, at lufthavnsdirektøren skal forholde sig kritisk til Ryan Air, men det er uforståeligt, at den socialdemokratisk ledede bestyrelse kan acceptere, at et flyselskab med en så usympatisk profil kan vinde indpas i det nordjyske, når man ellers betænker, at Socialdemokratiet historisk har stået for den danske model på arbejdsmarkedet. Forstå det, hvem der kan, at Henning G. Jensen og de øvrige socialdemokratiske bestyrelsesmedlemmer har nikket ja til direktionens beslutning om at tillade Ryanair flyvninger til og fra Aalborg.. Ryanairs billige billetter er kun mulige, fordi piloter og personale har helt urimelige ansættelsesvilkår og udsat for social dumping. F.eks. er piloterne nødt til at etablere sig som selvstændige, så Ryanair bl.a. slipper for at betale løn under sygdom og til social sikring.. De flyselskaber, der lever op til danske arbejdsmarkedsmodel og sørger for ordnede indkomst - og arbejdsforhold for lønmodtagerne, kan naturligvis ikke være tjent med, at Ryanair bydes velkommen i Nordjylland på så ulige konkurrencevilkår.. På landsplan har fagbevægelsen optrådt konsekvent over for Ryanair. Det kan undre, at den nordjyske fagbevægelse ikke har gjort mere for at bevidstgøre passagererne om, hvilken type selskab Ryanair er..