Ulven kommer, og vi må ikke skyde den. HOLSTEBRO: Selv om nogle danskere er ulve-utrygge, og landbruget slår sig i tøjret, så har Folketinget ingen magt til at tillade landmænd eller jægere at skyde ulve, der kommer for tæt på husdyr og menneskers huse. . Det fremgår af et nyt svar fra EU-Kommissionen til Danmarks Naturfredningsforening på baggrund af den seneste tids ulvedebat.. Mange ser ulven som et velkomment vink om, at dansk natur ikke er endt i et tandløst landbrugslandskab med kun korn og køer. Andre er bekymrede for overfald på husdyr og endda mennesker.. For nylig slog formanden for Landbrug & Fødevarer, Martin Merrild, fast, at det ikke kan nytte noget, at landmænd skal ansøge om at skyde ulve, hvis de trænger sig på. Et flertal i Folketinget - Venstre, Dansk Folkeparti, Konservative, Liberal Alliance, og Socialdemokratiet - efterlyste udvidede muligheder for at skyde ulve. Men selv om Danmark lavede sin første ulveforvaltningsplan i 2014, er det stadig overordnet EU's habitatsdirektiv, der bestemmer. . Derfor må der ikke skydes fredede arter som ulven, uden at der seriøst forinden er forsøgt afværgeforanstaltninger såsom hegn om fårefarme.. I sidste ende kræves der også tilladelse fra Naturstyrelsen. . - Ulven udgør ingen reel sikkerhedsrisiko, der på nuværende tidspunkt gør det rimeligt, at enhver skal kunne gribe geværet og skyde dem. Vi har en lillebitte og ikke bæredygtig bestand af ulve, og den økonomiske trussel mod landbruget er minimal, siger præsident i Danmarks Naturfredningsforening, Ella Maria Bisschop-Larsen. . - Landbruget har selv været med til at udforme en forvaltningsplan, som sikrer landmænd økonomisk støtte til ulvehegn samt erstatning ved ulveangreb. Så det er forstemmende, når landbrugets formand nu nærer en gammel, ubegrundet urfrygt for ulve, siger hun.. Henrik Bertelsen er næstformand i Familiebrugssektionen i Landbrug & Fødevarer og landbrugets repræsentant i Ulvegruppen under Vildtforvaltningsrådet. Han har været med til at lave den nuværende forvaltningsplan for ulve i Danmark.. - Jeg synes, vi har lavet en fornuftig plan. Skal vi lave habitatsdirektivet om, så venter der nok et sejt arbejde. . - Derfor er det lidt træls, at både politikerne og min egen formand ikke sætter sig lidt mere ind i tingene, før de udtaler sig, siger han. . Ingen økonomisk trussel. Når det handler om økonomiske trusler mod landbruget, ser han ikke ulven som et stort emne.. - Der betyder kronvildt og bramgæs langt mere. Men der er mange følelser i ulven, siger han. . Formand for Landbrugs & Fødevarer, Martin Merrild, mener fortsat, at hvis ulven etablerer sig permanent og yngler, så er det nødvendigt at se på både forvaltningsplan og EU's habitatsdirektiv.. - Hvis ulvene bider sig fast, må vi se på, om reglerne er gode nok, siger han. . Pia Adelsteen er miljøordfører for Folketingets største borgerlige parti, Dansk Folkeparti, og klar til at gå i flæsket på EU's habitatdirektiv.. - Der er ikke plads til ulven i Danmark. Min bekymring er angreb på børn og mennesker og ikke så meget landbruget, som er sikret erstatning ved angreb, siger hun..