Plads til rejser og kulturoplevelser. ¤ Gunhild Bach Nielsen, lærer, tidligere byrådsmedlem og amtsrådsmedlem, Torslev Kær, Brovst, fylder tirsdag 75 år.. Gunhild Bach Nielsen er født på Gjøl og gik de første år i skole her. Senere lå skolegangen i Aalborg, hvor hun tog studentereksamen fra Aalborg Katedralskole. Hun blev uddannet lærer på Århus Seminarium.. Gunhild Bach Nielsen har været ansat som lærer i Snejbjerg ved Herning, i Hornslet og fra 1978 i Brovst.. I 1989 blev hun valgt ind i kommunalbestyrelsen i Brovst Kommune for Det Radikale Venstre. Her arbejdede hun i to perioder, indtil hun i 1997 blev valgt ind i Nordjyllands Amt. Her indgik Det Radikale Venstre i samarbejde med Socialdemokratiet og SF og med Orla Hav som amtsborgmester. Gunhild Bach Nielsen fik den store post som formand for undervisnings- og kulturudvalget. Arbejdsområdet var dengang amtets gymnasier, VUC og hele den vidtgående specialundervisning samt kulturopgaver som museer og store kulturevents.. Det blev igen til otte år på den nye politiske arena, indtil amterne blev nedlagt og erstattet med regioner. Gunhild Bach Nielsens store interessefelter, undervisning og kultur, blev stort set fjernet fra regionerne og lagt over i de nye kommuner.. Hun besluttede derfor at følge sine interesser over i Jammerbugt Kommune, og det lykkedes at blive valgt ind her i 2007. Det lykkedes dog ikke at få indflydelse på hverken undervisning eller kultur i udvalgene, og den politiske kamp kom til at stå andre steder. Noget af det, der i den sidste tid optog Gunhild Bach Nielsen meget, var en bestræbelse på at beholde og styrke den kvalitet, det er, at der laves mad på de enkelte plejehjem i kommunen. Det gik som bekendt lige modsat, hvilket hun stadig beklager meget.. I slutningen af perioden i Jammerbugt Kommune blev Gunhild Bach Nielsen valgt ind i Klagenævnet for Vidtgående Specialundervisning. Og i en fire-årig periode var hun med til at afgøre hundredvis af klagesager over kommunernes afgørelser på specialundervisningsområdet.  Af hendes mange forskellige arbejdsopgaver har hun oplevet dette som det mest meningsfyldte.. Og efter hendes mening har de seneste historier fra kommunerne klart vist, at området - handicappede børn og voksne - ikke løses tilfredsstillende i kommunerne.. Gunhild Bach Nielsen ønskede ikke genvalg i 2010, og efter nogle år som formand for Det Radikale Venstre i kommunen er hun nu trådt helt ud af aktiv politik.. Hun bor stadig sammen med sin mand på deres gård uden for Brovst. Det er blevet til lidt flere rejser på det seneste - bl. a. tre rejser med børn, svigerbørn og børnebørn. Det er også blevet til rejser med gode venner.. Gunhild Bach Nielsen holder meget af den gode fortælling, hvad enten det drejer sig om teater, biograf eller litteratur, og disse kulturområder bruger hun megen tid på.  Den politiske interesse næres af daglig læsning af to aviser, og sammen med sommerhus, hus og have fylder disse interesser godt op i pensionisttilværelsen. .