 - Thomas trådte over grænsen for, hvad man kan som politiker.  #MeToo: S-gruppen opfordrede Thomas Hav til at forlade regionsrådet - ellers ønskede man ham udelukket. NORDJYLLAND: På Thomas Havs Facebook-side kan man se en lille video, han dagen før regionsrådsvalget 21. november i fjor offentliggjorde. Her oplister han, stående i regionsrådssalen i Aalborg Øst, sine tre mærkesager. Til slut bevæger Thomas Hav sig forbi den række af malede portrætter af tidligere amtsborgmestre og regionsrådsformænd, der hænger bagest i lokalet. Her kikker Grete Kirketerp Nielsen, Jens M. Nielsen, Søren Madsen og Orla Hav ned fra væggen, når regionsrådet mødes.. I et splitsekund og ved hjælp af fotomanipulation dukker, lige før videoen slutter, endnu et billede op på væggen med de nordjyske førstemænd og -kvinder. . Et billede af Thomas Hav.. De ambitioner, den nu 37-årige nordjyde måtte have haft om at gå i sin velanskrevne og populære fars fodspor, satte han selv med stor sandsynlighed punktum for, da han i går meldte sig ud af det parti, han de seneste fire år har repræsenteret i regionsrådet, og som hans far - efter årene som amtsrådsmedlem, amtsborgmester og regionsrådsmedlem - de seneste ti år har repræsenteret i Folketinget.. Efter et møde søndag, hvor Thomas Hav måtte stå skoleret for sine 17 kolleger i den socialdemokratiske regionsrådsgruppe, kom de øvrige gruppemedlemmer i fuld enighed med en opfordring til partifællen om at trække sig ud af regionsrådet. Gjorde han ikke det, ville gruppefællerne indstille, at han blev udelukket af gruppen. Det samme havde den afgående gruppe kort før årsskiftet lagt op til.. Der var ikke tale en eksklusion af partiet, men ”alene” om at udelukke ham fra at sidde i regionsrådsgruppen. . Proceduren ville i givet fald fordre, at Socialdemokratiets nordjyske regionsbestyrelse indkaldte til et ekstraordinært repræsentantskabsmøde, hvor spørgsmålet om udelukkelse skulle afgøres. Hvis der i repræsentantskabet var flertal for indstillingen, havde Thomas Hav haft to muligheder: Han kunne trække sig fra regionsrådet, men fortsætte som partimedlem. Eller han kunne blive i regionsrådet - men måtte så forlade partiet. . Det bliver den sidste model, det ender med. . Ikke fordi partiet har besluttet det - det nåede man ikke - men fordi Thomas Hav selv har meldt sig ud.. Kvinde følte sig nedgjort. ”Det er,” skrev han i går til partiet, ”med dyb beklagelse, at jeg efter en vurdering af de opgaver, jeg er blevet tildelt efter regionsvalget, mit resultat og de seneste dages forhandlinger ser mig nødsaget til at meddele, at jeg træder ud af den socialdemokratiske regionsrådsgruppe og vil fortsætte som løsgænger indtil videre”.. Og rigtigt er det, at Thomas Havs navn manglede på den liste, NORDJYSKE i går bragte over de regionsrådsmedlemmer, der har fået de mest fremtrædende og indbringende poster. Heraf fremgik, at den unge socialdemokrat ikke er blevet udvalgsformand og ikke medlem af forretningsudvalget.. Gruppeformand Mogens Nørgård siger dog, at der var andre poster i vente til Thomas Hav - poster, som først skal besættes i den kommende tid. . Han havde, som flere andre partifæller, fået to poster som menigt udvalgsmedlem - i Thomas Havs tilfælde udvalget for service, kvalitet og patientsikkerhed og udvalget for det specialiserede socialområde.. At der ikke i første omgang blev andre og større poster til Thomas Hav, selv om han fik næstflest stemmer i partiet, har ifølge Mogens Nørgård ingen sammenhæng.. - Vi har ikke tradition for at . fordele poster efter stemmetal, siger han.. Fordelingen af poster har, bedyrer Mogens Nørgård, intet at gøre med dén højst usædvanlige sag, som de seneste uger har ført til en række krisemøder i partiet, og som er den direkte årsag til, at partifællerne i regionsrådet erklærede sig parate til at tage det højst usædvanlige skridt at indstille Thomas Hav til udelukkelse, hvis han ikke frivilligt gik. Undervejs har der været gjort forsøg på mægling med inddragelse af repræsentanter for den øverste partiledelse, men uden held.. Mogens Nørgård er ikke meget for at gå i detaljer om sagen, men siger, at baggrunden er en klage fra et kvindeligt partimedlem et andet sted i landet. Hun følte, at Thomas Hav i en skriftlig kommunikation med hende havde overskredet hendes grænser. . - Hun følte sig nedgjort af hans ord, og det har vi taget seriøst, siger gruppeformanden.. Angiveligt er der tale om en chat på nettet. Dialogen har handlet om politik - herunder om mulige kandidater til næste års valg til Europa-Parlamentet. Thomas Hav skal selv have været varm på at stille op. Undervejs skal han om kvinder have brugt betegnelser, der af mange ville blive opfattet som nedværdigende.  . Men skal selv politikere ikke have et vist frirum, når de diskuterer med andre i et privat rum?. - I gruppen opfatter vi det sådan, at når man er folkevalgt, er tærskelen for, hvad man kan tillade sig, lidt lavere. Det må man respektere, også fordi man som politiker er medlem af et fællesskab, som man som individ også må tage hensyn til, siger Mogens Nørgård.. Og det er den øvrige gruppes opfattelse, at Thomas Hav har overtrådt den grænse?. - Ja, det er det.. Orla Hav forstår sønnen. At udgangen på sagen har gjort ondt hos Thomas Havs far, er meget tydeligt.. - Jeg er ked af det. . Det kom i sin tid lidt bag på ham, fortæller han, at sønnen gerne ville stille op til regionsrådet. . - Både for Thomas og hans tvillingebror havde fodbold indtil da fyldt meget. Jeg har ikke pacet nogen af dem. De skulle selv danne sig deres egne meninger. Men jeg var da glad, da Thomas meldte sig som regionsrådskandidat for Socialdemokratiet - og glad over, at så mange troede på ham.. Kan du forstå hans beslutning om at forlade Socialdemokratiet?. - Ja, jeg kan godt forstå den, siger Orla Hav - og afviser at ville uddybe dette.. Han føjer til, at han gennem en stor del af livet ”har prioriteret min familie og mit parti, og somme tider har partiet fyldt mest. Nu kan jeg da godt fundere lidt over, om det var en rigtig prioritering”.. Kunne du selv finde på at følge din søn ud af Socialdemokratiet?. - Klart nej. Jeg bliver, hvor jeg er. Helt og fuldt..