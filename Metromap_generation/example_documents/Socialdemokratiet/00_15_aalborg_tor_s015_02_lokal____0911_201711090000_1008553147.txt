S: Vi skal sikre en tidlig indsats for børn og unge. JAMMERBUGT: I forbindelse med kommunalvalget har NORDJYSKE Stiftstidende givet de forskellige partier og lister, der stiller op i Jammerbugt Kommune mulighed for en præsentation.. I dag handler det om Socialdemokratiet, hvor spidskandidaten Jens Christian Golding har fået til opgave at svare på, hvilke tre ting - i prioriteret rækkefølge - der er vigtigst i den kommende byrådsperiode.. Tidlig indsats for børn og unge. - Det vigtigste for os er en såkaldt tidlig indsats for børn og unge. Vi har alt for mange unge, der har det svært, mener, Jens Christian Golding.. - Vi kender alle sammen en, der ikke har det godt. En, der ikke er med og ikke føler sig som en del af fællesskabet. Det er et stort og voksende problem. Det skal vi tage alvorligt.. - Vi gør det jo ikke godt nok, når så mange børn og unge kæmper med livet. Mod sig selv og mod nogle urimeligt høje forventninger. Forventninger, der er skabt af omverdenen og tit udpenslet på Facebook. Børn og unge, der i en alt for tidlig alder, føler de ikke slår til, føler sig pressede, føler sig stressede, og som i alt for mange tilfælde ender i angst og depression. . Ældrepleje med værdighed. En anden vigtig ting for Socialdemokratiet er en ældrepleje med værdighed.. - Ældre må aldrig blive overladt til maskiner og ensomhed. Det skal være trygt at være ældre i Jammerbugt Kommune. Den generation af ældre, der har behov for hjælp, vi har i dag, er ikke opvokset med McDonalds, pizza, sushi eller færdiglavet mad. De har kogt kartofler, formet frikadeller og syltet rødbeder. Nu kan de ikke længere holde kartoffelskrælleren i hånden. Skylder vi dem så ikke, at vi serverer noget ordentligt mad? Mad der dufter og smager, lyder det fra Jens Christian Golding.. Vil styrke fællesskabet. Den tredje prioritet for socialdemokraterne er at styrke fællesskabet i hele kommunen. . - Fællesskabet er truet. Truet fordi mange borgere føler, at udviklingen er gået udenom deres lokalområde. De føler afvikling og afmagt på grund af skolelukninger, plejehjemslukninger, og der er langt til kommunen og politikerne. Oveni mangler de læger, og de kan ikke få lov til at tage lån i deres huse, fordi banken ikke mener, at husene ligger det rigtige sted. De forstår ikke, når vi i byrådssalen står og fortæller om, hvor godt det går. De kan ikke sammenligne det, vi siger, med deres hverdag. Det skal vi tage alvorligt og rette op på. Vi skal have en hel kommune som vi er fælles om. Derfor går vi til valg på at udvikle HELE kommunen. Selvom vi ikke kan det samme alle steder i kommunen, men der er vækst og udviklingspotentialer overalt i kommunen. Det er dette potentiale vi skal udnytte. Vi skal være fælles om Jammerbugt, fælles om fremtiden, fastslår Jens Christian Golding.. Hvordan med finansieringen?. 
          . - Ved vækst og udvikling overalt i kommunen. Det at få gang i hjulene skaber flere lokale arbejdspladser, og her skal vi have de unge med. Men det kræver også stram økonomisk styring og benhårde prioriteringer i budgetterne, slutter Jens Christian Golding..