Forslag om gratis parkering. AALBORG: Byrådskandidat for Socialdemokratiet og tidligere direktør for Aalborg City, Arne Schade, vil gøre det gratis at parkere på de kommunale p-pladser i Aalborgs bymidte. I hvert fald i perioden fra fredag eftermiddag til mandag morgen.. - Vi ser jo flere og flere tomme butikker i midtbyen. Og ifølge min analyse skyldes det et bevidst fravalg. For folk, der kommer langvejs fra for at handle, vil ikke betale i dyre domme for at parkere - så kører de hellere ud i City Syd, forklarer han.. At det kun skal være gratis at parkere i weekenden, skyldes ifølge Schade, at tilbuddet ellers vil blive udnyttet af ansatte fra områdets butikker og virksomheder. Og så vil der hurtigt blive fyldt på p-pladserne.. - Når embedsmændene kigger statistisk på det, er der tomme parkeringspladser rundt om i byen. Men taksterne for at holde der er åbenbart for høje, eller også ligger de så langt væk, at folk ikke synes, det er besværet værd. . - Som byen har udviklet sig, er det derfor vigtigt, at vi har p-huse, der er tilstrækkeligt store, ved alle indfaldsvejene til byen. For eksempel ved Limfjordsbroen og Friis eller Musikkens Hus, men også ved motorvejsindfletningerne eller på Gåsepigen ved Vesterbro, tilføjer Arne Schade..  Sidstnævnte placering har været diskuteret flere gange, men der er endnu ikke sket noget, og det synes han, er en skam.. - Kommer man til Aalborg sydfra ad Hobrovej, er det det helt oplagte sted at parkere, siger han.. - Og det er altså vigtigt, at man stadig kan det - både af hensyn til forretningslivet, men også i forhold til miljøet, der ikke har godt af, at folk ligger og cirkler rundt i deres biler for at finde en p-plads, påpeger han. .