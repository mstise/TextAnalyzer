Tænk forslag igennem. Hver sommer sine mere eller mindre hastigt opsendte politiske prøveballoner. Som om sommer- og ferietid pludselig levner flere kræfter til - og i hvert fald mere opmærksomhed på - nogle af de visioner, der godt kan have svært ved at trænge igennem i det daglige.. Blandt de umiddelbart noget mere vægtige prøveballoner er forslaget om at udvide det oprindelige forbud mod at slå børn. Efter 20 år, hvor det har været strafbart for forældre i Danmark at slå deres børn, lægger Socialdemokratiet - i skikkelse af socialordfører Pernille Rosenkrantz-Theil - op til at gøre det strafbart at lade børn opleve vold i hjemmet i det hele taget. Også den, der i første række ikke rammer børnene selv rent fysisk. For - skriver hun - ”den indirekte vold er lige så skadelig som det selv at være udsat for vold. Derfor bør vi som samfund være meget opmærksomme på de børn, som for eksempel har set deres mor blive slået og mishandlet gennem deres barndom”.. I sig selv kan selve tanken bag forslaget næsten ikke være mere sympatisk i et land, hvor lidt over fem procent af alle børn vokser op i familier, hvor der registreres én eller flere volds-episoder, endnu inden barnet er fyldt otte år. Rent juridisk fortjener ideen naturligvis at blive vendt flere gange, for strengt taget kan man jo havne i situationer, hvor et barn har anmeldt voldsepisoder i et hjem, hvor den forulempede forælder endnu ikke har meldt sin voldelige partner til politiet og måske aldrig får gjort det, og barnet kan stå tilbage med noget, der til forveksling vil ligne bevisførelse. Ligesom de mest kreative voldsforbrydere måske vil være endnu mere kreative i deres overgreb og lade dem være endnu mere skjulte og tabubelagte. Desuden ligger næste skridt lige for, sådan som seniorrådgiver hos Red Barnet, Gitte Jakobsen, har anført, for hvad med den psykiske vold? Som hun har udtalt: ”Et barn, som vokser op i en atmosfære af konstant skældud og ydmygelse, kan opleve det lige så voldsomt, som hvis der var vold i hjemmet”. Forslaget er ikke dårligt - men skal bare tænkes meget grundigt igennem..