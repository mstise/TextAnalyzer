Smag og behag kan diskuteres. Der står to kvinder på gågaden i Nykøbing Mors. De ser på malerier i et butiksvindue. Kunstneren er Susan Dinna, der placerer nøgne mennesker i Vesterhavs-miljøer. Kvinderne taler om billederne. Den ene, der måske er datter til den anden, siger:. - Folk synes jo ikke, det er vulgært.. - Det er, som man ser det, siger den ældste, og tilføjer:. - Jeg vil i hvert fald ikke have det hængende.. De går videre ad gågaden i byen, der den dag og dagene omkring er vært for det årlige kulturmøde.. ... Samme dag er Hendes Majestæt Dronning Margrethe i Aarhus for at åbne den lokale festuge. I den sammenhæng udtaler hun sig til TV2 Østjylland om det kunstværk, der indebar, at græs og træer i Mindeparken blev spraymalet med rød og hvid maling, og som hen over sommeren har skabt en del debat. . Dronningen er ikke begejstret.. Hun synes, det er klart, at det provokerer folk, og opfatter, at det er værkets eneste funktion. . - Jeg nyder den kunst, hvor man føler, ens sind bliver udvidet. Det er ærgerligt, når noget kun bliver provokerende, siger majestæten.. ... På havnen i Nykøbing, i den sorte træbygning, har Morsø Kunstforening udstilling med de lokale og anerkendte kunstnere, skulptøren Erik Heide og fotografen Kirsten Klein. . - Ja, han ved jo godt, hvad han skal have for det, bemærker en mand til sin hustru, der fører an med listen over de udstillede værker i hånd. Listen viser priser fra 9000 til 30.000 kroner.. På væggene hænger et udvalg af Kirsten Kleins fotografier, der i 2013 udløste Den NORDJYSKE Kulturpris. Kunstnersammenslutningen Corner skriver på sin hjemmeside, at Kirsten Klein gennem sine fotografier inspirerer til en genopdagelse af uendeligheden og poesien i verden omkring os. Billederne er sort-hvide og bag glas, der reflekterer solskinnet. Det overtrumfes af stærke halogenpærer, som er rettet direkte mod nogle af billederne. Tilskuerne har været voksne i nogen tid. De er tavse.. ... Tilbage i gågaden på en fortovsrestaurant er to mænd hyret ind til at spille musik. Den ene spiller trommer. Den anden harmonika og synger samtidig egne fortolkninger af vist nok gamle viser. Op mod Kulturmødets epicenter ligger Monas Hus, som kommunen har købt. Her taler en forfatter og hendes læsere om litteratur, senere synges der opera og endnu senere korsynges solen ned. På gågaden er der tunge mænd i træsko og løstsiddende bukser. På kulturmøde-pladsen er der en del mænd i stramme. Mange af dem er i spidse, sorte lædersko, der næppe plejer at være støvede. Det er de nu. Deres hår er længere, hvis ikke resterne er barberet af og dækket af en kasket. Der er også mænd i jakkesæt, selv om det er for varmt. De er på arbejde. De fleste af tilskuerne er kvinder. Mange af dem har hver især valgt den fikse, korte og grå kunstforeningsfrisure og matchet med en unik strikket trøje og et kulørt tørklæde. . Ny udstilling. Man kan se, hvor længe folk har rejst for at komme hertil. Om de til dagligt befinder sig et andet sted. Om de er her for at suge til sig, for at kikke eller for at sige noget. .     NORDJYSKE er her for at se. Sendt af sted af, at kunstmuseet i Aalborg, Kunsten, snart åbner udstillingen ”Vilhelm Lundstrøm og den gode smag”.. I den anledning udgiver Kunsten en bog, hvis forord begynder: ”Kun få kender ikke maleren Vilhelm Lundstrøm”. Det er løgn. Og det er det næsten uanset, hvilket udsnit af verdens befolkning man vælger at stille udsagnet i forhold til. Bortset fra måske i forhold til dem, forordets forfattere kender. . I kunstkenderkredse er Vilhelm Lundstrøm ikke bare kendt, han er ret kendt, og han er også et afsæt til at diskutere Den Gode Smag, om det er et begreb, der giver mening i sig selv.. Man forstår, at Vilhelm Lundstrøm var alt andet end god smag, da han i begyndelsen af forrige århundrede brød igennem. Med sine kubistiske collager varslede han i 1917 modernismens gennembrud og indflydelsen fra Paris i dansk kunsthistorie, hedder det videre i bogens forord. Året efter ”går Lundstrøm avant la garde med sine såkaldte papkassebilleder”, hedder det videre.. Avantgarde er et begreb, fortæller internetleksikonet Den Store Danske - som vi vender tilbage til - der har sin rod i militært sprogbrug, hvor det dækker over en troppeafdeling, der sendes foran hovedstyrken. Og meget kort fortalt, blev Vilhelm Lundstrøm en del af opgøret imod datidens fremherskende smag.. Han blev, som det formuleres i udstillingsbogen, ”kulturradikalismens billedkunstner par excellence”. Altså en del af opgøret mod magtens kultur, mod borgerskabets autoritet og mod småborgerligheden. Opgøret fik udtryk i billedkunsten, i litteraturen og ikke mindst i dansk design, og ramte danskerne så meget, at det gik, som det i bogen også beskrives om Vilhelm Lundstrøm, fra at være ”kulturradikal skandale til god, klassisk stil”.. Og er det ikke de fleste, der kender Vilhelm Lundstrøm, så er eksempelvis PH-lamper, Piet Hein-borde, Arne Jakobsen-stole blevet noget, der står i ganske mange danske hjem. De indskrev sig, som Lundstrøm, ”i en fortælling om den gode smag”. . En smag, som mange fik for meget af. Kulturradikalismen blev suget op i det negativt ladede ”politisk korrekthed”. Det borgerlige Danmark følte sig trynet af trekanten; dagbladet Politiken, forlaget Gyldendal og Danmarks Radio, der i dag har forkortet sig til DR, og slog igen imod det bedrevidende, ”det politisk korrekte”, imod smagsdommere.. Modstand mod smagsdommere. Daværende statsminister, Anders Fogh Rasmussen (V), vendte sig i sin første nytårstale, 1. januar 2002, mod ”statsautoriserede smagsdommere, som fastslår, hvad der er godt og rigtigt på forskellige områder”.. - Vi tror på, at mennesker er bedst til selv at vælge, sagde han i det, der blev en form for dansk startskud på den værdikamp, der som et af sine børn har ført til, at fakta og især ekspertudsagn er noget, man kan diskutere.. En udvikling, som kan illustreres med Gyldendals leksikon ”Den Store Danske”, der gik fra bog til internet, men som nu varsles en snarlig død, fordi ingen synes at have pengene til fortsat at drive det. Så er det slut med at hente den åbent tilgængelige ekspertviden på nettet, og vi må nøjes med Wikipedia, som redigeres af dig og mig og andre, der ikke nødvendigvis har eksakt viden at dele, men som kan sætte ord på noget, der er umiddelbart plausibelt. . Indledningens billeder fra Kulturmødet på Mors og den aktuelle kulturdebat viser, at smag - Den Gode Smag - i den grad også er noget, der ikke bare kan diskuteres, men som også opfattes forskelligt fra om ikke person til person, så dog fra gruppering til gruppering. Man kan også sagtens, hvis man bevæger sig væk fra udstillingen med Vilhelm Lundstrøm og rundt i Kunstens andre sale, simpelthen se, at smag ændrer sig med tiden. Billedkunsten er helt særegent god til at vise dette, fordi dens udvikling er så velbevaret, udbredt og nem at afkode. . Det er ellers besnærende, sådan som den tyske filosof Immanuel Kant gjorde i 1790, at argumentere for, at mennesket besidder en iboende evne til at skelne det skønne fra det uskønne, at vi har en intuitiv evne til at sanse denne forskel. At noget er smukt i sig selv. En solnedgang. En blomst. Noget.. Lige så stensikkert det er, at man i denne sammenhæng inddrager og citerer Immanuel Kant, er det, at man hopper 200 år frem og bruger den franske tænker Pierre Bourdieu til at slå fast, at smag ikke kan isoleres til at være noget i sig selv. At den er betinget af sociale forhold. At vi - bevidst eller ubevidst - deler smag med nogen, der ligner os. At Den Gode Smag bliver defineret af dem, der har magten til det. . Formel magt. Det kan i sig selv være en lang diskussion, hvem der har - eller ta’r - den magt, men formelt er det politikerne, vi har givet den magt. Flere af dem, der beskæftiger sig med kultur, deltog i Kulturmødet på Mors.. Socialdemokraten Mogens Jensen, i lyst jakkesæt, åbenstående hvid skjorte, går fra samtale til samtale henover pladsen. Han er hjemme i fødebyen. Han tygger lidt på Den Gode Smag, om den er et begreb i sig selv, og bruger håndværk som billede. Forskellige håndværk, som har det til fælles, at man kan se, når der er tale om kvalitet. Det handler om ordentlige materialer. Om kvalitet.. - Sådan er det også med kunst og kultur, siger Mogens Jensen og understreger, at det for ham ikke handler om, at der er kvalitetsforskel på genrer, men at der findes både god og dårlig musical, ballet og opera.. - Det er vigtigt at erkende, ellers kan man ikke fremme den bedst mulige kvalitet ... de stærkeste talenter, siger Mogens Jensen og definerer dermed sin opgave som politiker, en opgave som, han synes, er vigtig, fordi kvalitet sætter sig spor. Uanset genrer.. Mogens Jensen har ikke en Immanuel Kant’sk tilgang til menneskers evne til at vurdere det skønne. Det kommer ikke af sig selv. Først og fremmest, mener Mogens Jensen, må man ikke forlade sig på sin egen umiddelbare vurdering. Smag. Heller ikke på sine venners og eller sit lands. Man må være åben for at skulle videre ud.. Det er med til at definere kvalitet, at et værk eller en kunstner opnår international anerkendelse, mener Mogens Jensen, der også finder det nødvendigt, at vi erkender, at der er nogen, der har en faglig ekspertise, som vi kan støtte os til i vores egne vurderinger, og når vi spørger: Hvad er det lige præcist, der er kvalitet ved det her?. - Smagsdommere er vigtige, for at vi andre kan navigere, sammenfatter Mogens Jensen.. Et er kvalitet, et andet er smag.. - Det er vigtigt, at vi tør forholde os, at vi har vores egen personlige smag, men som politikere må vi ikke støtte efter egen smag, som magten gør i totalitære stater, hvor kunsten og kulturen bliver ensrettet og uspændende kunst, siger han og understreger, ”at det ikke må afspejles, hvis der er én i partiet, der er vild med musicals”.. Mogens Jensens oplevelse er, at Dansk Folkeparti udfordrer den kulturpolitiske enighed om armslængde-princippet; som indebærer, at politikerne sætter rammerne.. - Vi skal ikke styre kunstens indhold, men turde acceptere, at den siger magten midt imod. Vores opgave er at sikre brede rammer. Der skal være plads til alle genrer, siger han og tilføjer, at det svære er at skabe plads til det nye, fordi man dér ikke har sine kvalitetsvurderinger på plads. . - Men vi skal være åbne over for det eksperimenterende, siger Socialdemokratiets kultur-, idræt- og medieordfører.. God smag er personlig. Det er ikke umiddelbart Morten Messerschmidts tilgang til kunsten. Han deltager ikke i kulturmødet for at stå på mål for sit partis politik i Folketinget, men som kulturpolitisk debattør. Han ser ikke Den Gode Smag, som noget, der kan løftes ud over det personlige.. - Jeg tror, at alle har en fornemmelse af, hvad de selv synes er god smag, siger Morten Messerschmidt, der ser det som et udtryk for, hvad man søger i kunsten.. - Søger man for eksempel provokationen, eller at der skal stilles spørgsmål ved samfundets indretning, sådan som kulturradikalisterne er drevet af, jamen, så vil man synes, at noget kunst er god smag og på sin plads, mens jeg for eksempel er meget mere romantisk anlagt. Jeg kan godt lide den klassiske musik og billedkunst, og så har man jo en anden opfattelse.. - Mennesket er jo styret af både politiske indtryk, sociale forhold og geografi og alt muligt, så derfor skal man passe utrolig meget på at udråbe sin egen fornemmelse for den gode smag til noget universelt, der gælder alle, eller modsat fordømme det, man betragter som dårlig smag, som noget, der er universelt dårlig smag.. Morten Messerschmidt tilføjer, at der er kunst, der er så langt ude i det fortænkte eller det ekstreme, at det vil være meget få mennesker, der synes, det er god smag.. Han nævner som eksempel, da konceptkunstneren Marco Evaristti lod det være op til publikum at tænde for en blender, hvori der svømmede 10 guldfisk.. - Men igen, så vil en kulturradikal her sige, at det stiller nødvendige spørgsmål om vores omgang med dyr og livet ..., siger politikeren, der med henvisning til vores forskellige grundfornemmelser af god og dårlig smag siger:. - Det er også derfor, det er så utrolig svært at tale om, hvad staten skal understøtte, og hvad staten ikke skal understøtte. Spørger du en rindalist, jamen så er det én ting, og spørger du en kulturradikal, så er det en anden ting.. Svært eller ej, Morten Messerschmidt trækker på skuldrene og smiler:. - Det er jo det, der er det sjove og spændende ved sådan et kulturmøde, at man kan prøve at forstå, hvad det er, der driver andre og får andre til at have de præferencer, de har.. Noget man lærer. EU-politikeren har i øvrigt sammensat sin påklædning på en måde, der ikke matches af andre mødedeltagere. Mere sammensat, mere kulørt end eksempelvis Jørgen Pontoppidan, formand for kultur- og fritidsudvalget i Mariagerfjord Kommune, der har smidt jakken og smøget de hvide skjorteærmer op. . Jørgen Pontoppidan er Venstremand og tøver derfor lidt med at svare på spørgsmålet, om man kan tale om Den Gode Smag som begreb.. - Der er jo svært det med smagsdommere, siger han med en usagt henvisning til den værdikamp, hans tidligere partiformand Anders Fogh Rasmussen satte gang i, men fortsætter så med at slå fast, at smag er noget, der kan udvikles og forfines.. Udvalgsformanden, der også er provst, knytter an til Kulturmødets åbningsdebat, hvor begrebet dannelse var på dagsordenen.. - Man får indtryk, man bryder ned, bygger op, uddanner sig, man står ikke bare stille, men får nye input, der udvider ens horisont, siger han og accepterer, at Den Gode Smag er noget, man lærer, ikke noget man har.. - Et udviklingsmål, kalder han det.. Jørgen Pontoppidan tager os med i den klassiske stue, hvor den forkætrede kronhjort står og brøler ud over skovsøen. Han tøver lidt:. - Det er i hvert fald stationært. Der er ikke sket nogen udvikling, siger han så og tilføjer:. - Men man skal ikke slå nogen i hovedet med, at deres smag er dårlig.. Samme fredsbudskab kommer fra Enhedslistens Søren Søndergaard, der også til kulturmødet er klædt casual og med blazer. Han mener, at ”kulturpaver og magthavere” netop har brugt Den Gode Smag til at slå andre oven i hovedet med. Det bryder han sig ikke om.. - På den måde er det ikke relevant, om folk . - Forskellen er måske ikke så stor lige nu, smiler han fodboldkyndigt, men fastholder sin pointe.. - Nogen synes bedst om en streg på et papir, andre foretrækker et anderledes fuldt færdigt maleri, og det er altså deres afgørelse, men du får mig ikke til at sige, at alt har . samme kvalitet. Der er noget, der er bedre end andet, men hvad den enkelte . Han sammenligner god smag med god opførsel, som for ham eksempelvis er, at man ”ikke håner hinanden, og at man rejser sig i bussen for en kvinde eller mand, der kommer med en baby”.. At Den Gode Smag ikke er at synes noget bestemt, men at smag også er udtryk for, at man har redskaber til at vurdere kvalitet. Det handler om dannelse.. - Det er ikke vores opgave som socialister at snobbe nedad, men at arbejde for at den almene befolkning får adgang til det, der har været forbeholdt de rigeste, siger Søren Søndergaard, der synes, at arbejderbevægelsen har mistet det fokus.. Han griber tilbage i sin fortid på skibsværftet B&W for at understrege, at ”dannelse ikke er forbeholdt de rige eller overklassen”. På værftet arbejdede han sammen med ”de mest dannede mennesker”, han har mødt, og som var engagerede i eksempelvis værftsarbejdernes skakklub og kunstforening.. - Arbejderbevægelsens store problem er, at man lidt har opgivet dannelsen, siger Søren Søndergaard og begræder eksempelvis lukningen af bevægelsens højskoler.. - Det grundliggende er, at alle i samfundet har mulighed for at erhverve sig dannelse - og tilskyndes til at danne sig - ikke for at give dem god smag, men for at berige deres liv, siger Søren Søndergaard.. Ikke absolut. Det politiske spektrum rundt er man altså enige om, at Den Gode Smag ikke er en absolut størrelse..     Man er enige om, at vi må synes, hvad vi vil, men også om, at der noget, der bedre om andet. Det handler om kvalitet. Det handler om at kunne se, smage, høre, lugte, måske også føle - i hvert fald sanse - kvalitet. Men det handler også om, at man kan blive bedre til at bruge sine sanser.. Det illustrerer Søren Søndergaard i øvrigt ved at slå fast, at oplevelsen af at smage vin ændrer sig i forhold til første gang, man gør det. Han nævner, at det også gælder øl, men kunne have peget på hvad som helst. . Dagens politikere ser altså ikke Den Gode Smag som noget bestemt, der skal læres, for at man kan hævde sig, komme ind i varmen eller ”de finere kredse”, sådan som det var ”engang”. . Det synspunkt vil de fleste utvivlsomt give udtryk for, når de bliver spurgt, men vores smag, vores helt egen unikke smag, er alligevel større end os selv. Alle, der er blevet nævnt i denne artikel, har klædt sig, som de nu har gjort. Helt efter eget hoved - og smag - men de har alle uniformeret sig ind i en gruppe. Om den er stor eller lille er for så vidt ligegyldig, akkurat som at vi ikke kender dem. Ikke har været hjemme hos dem. Og kun i bidder hørt, hvad de har at sige. De har - bevidst eller ubevidst - givet sig til kende ... også selv om de er helt ligeglade med, hvordan de fremstår, eller gerne vil vise, at de er.. Kvinden med ”Pia Raug-tørklædet” ville måske vise feministisk oprørskhed, men kan ikke vægre sig imod, at nogen opfatter hende som en anakronisme. Træsko er nu engang praktiske. Måske har man kun spidse sko. Tørklædet har været dyrt. Strikningen er kunstfærdig. Jakkesættet er bare det vanlige arbejdstøj. Hvad som helst. Ting flytter sig, akkurat som opfattelsen af Vilhelm Lundstrøm, maleren ”kun få ikke kender”, der blev en del af den bevægelse, der ville gøre op mod det forfinede, og så selv blev det. PH-lampen. Piet Hein-bordet, Arne Jakobsen-stolene.. Vi kommer til at synes noget for at vise tilhørsforhold eller for at tækkes. Den gode mening kommer til at vende modsat. Direktøren for AROS, Erlend Høyersten, var selvfølgelig ikke glad for den kongelige kritik af udstillingen ”The Garden”, som Dronning Margrethe kun så som en provokation. Erland Høyersten roser dronningen for ”et fantastisk arbejde for kulturen”, men i det aktuelle tilfælde mener han, at majestæten direkte modarbejder museets arbejde.. - Det er ikke noget stort problem for os, men man kunne jo ønske, at netop regenten ville sige, at det er vigtigt, at vi har kunst, som både sætter dagsordenen, udfordrer vanetænkningen og gør os mere bevidste om, hvilke fordomme vi har, sagde den norske kunsthistoriker til Ritzau og forsatte:. - Vores samfund er fuld af fordomme mod det, der er anderledes. Og kunst mødes ofte med fordomme. Når det (The Garden, red.) modtages som en provokation, så spejler det en fordomsfuldhed. . - Det er en klassisk fejlslutning, at dersom jeg bliver provokeret, så antager jeg, at kunstneren har ønsket at provokere, siger AROS-direktøren.. Altså en opfordring til os hver især om at tænke over, hvorfor vi har de præferencer, vi har. Måske er de udtryk for, at vi har smagt for lidt. Måske er de værd at holde fast i. Men så er vi - mere - bevidste om, hvorfor vi netop synes, som vi gør - og det kan i bedste fald føre til, at vi åbner vores forståelse for, hvorfor andre synes, som de gør.. Dét vil være om ikke være god smag, så i hvert fald god stil..