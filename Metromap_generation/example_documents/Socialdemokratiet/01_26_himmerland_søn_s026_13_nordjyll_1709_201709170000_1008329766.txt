Boelt skifter flygtningekurs. AALBORG: Hjørrings borgmester, Arne Boelt (S) er slået ind på en strammere kurs over for flygtninge siden sidste års socialdemokratiske kongres. Dengang efterlyste han ”større sind” hos partiledelsen. Ved weekendens kongres, som varmer op til kommunalvalget, stod Boelt for åbningstalen. Den lagde sig tæt op ad partileder Mette Frederiksens holdning om at stoppe for de kvoteflygtninge, som FN har udvalgt i lejre. Mens Norge og Sverige har øget antallet, har Danmark lukket for de normale 500 flygtninge om året.. Boelt begrundede sin nye holdning med, at kvoteflygtninge er særligt svage og medtagne og dermed ekstra svære at integrere. Han kan ikke få borgerne med på det.. - Det nytter ikke noget, hvis borgerne ikke vil. Hvis du ikke kan få dem (flygtningene) ud på arbejdspladserne, i foreningslivet, i institutionerne, så er man jo nok nødt til at rette ind, selv om man gerne vil noget andet. Engang imellem vil borgerne noget andet, end jeg vil, sagde han, inden han som den første af tre borgmestre indtog talerstolen på Aalborg Kongres & Kultur Center. . Folketingsmedlem Orla Hav, som er med på sin 40. kongres, ligger på samme linje. På linje med partiformand Mette Frederiksen henviste han til, at mange af de flygtninge, der allerede er kommet, skal have familiesammenføring. Det skal løses først.. - Selvfølgelig skal vi hjælpe mennesker i nød. Det skal vi. Men jeg er blevet skeptisk, om det er rigtigt at lave et så radikalt flyt af folk, eller kan vi hjælpe dem på anden vis til at få en bedre tilværelse. Vi skulle hellere hjælpe folk dér, hvor de er, sagde Hav.. - Lyt mindre til Støjberg. Fra talerstolen, med fem røde faner på hver side af scenen, kaldte Boelt det for en varm kartoffel i partiet. Kartoflen kommer på dagsorden i dag søndag, hvor partiformanden ventes at komme med en melding, som kan samle partiet på det punkt. En folketingskandidat fra Faxe, Simon Hansen, holdt sagen varm, da han gik på talerstolen lørdag og talte om kvoteflygtningene. . - Er vi virkelig blevet så ringe et samfund med næstekærlighed, at vi ikke som minimum kan tage imod den her type af flygtninge, spurgte han forsamlingen, som kvitterede med kraftige klapsalver i 12 sekunder. . - Jeg vil godt opfordre mit parti til at lytte mere til baglandet og mindre til Inger Støjberg og Dansk Folkeparti, sagde han og høstede flere klapsalver.. DF kræver garanti mod RV. Flygtninge og udlændingepolitik i det hele taget er samtidig en af de største knaster for et kommende samarbejde med Radikale Venstre, som skal støtte Mette Frederiksen, hvis hun skal være statsminister. Mette Frederiksen ville trods gentagne spørgsmål fra pressen lørdag ikke give nogen garanti for, at Radikale Venstre ikke kommer til at slække på udlændingepolitikken. Sådan en garanti krævede lederne af Dansk Folkeparti, Kristian Thulesen Dahl, fra sit samtidige årsmøde i Herning. Han fik den ikke. . - Jeg synes, at udlændingepolitikken skal være bredt forankret. Den skal have opbakning fra de fleste danskere. Det har udlændingepolitikken i dag, hvor den er funderet hen over den politiske midte. Dermed bliver Socialdemokratiet og Dansk Folkeparti en akse, lød det fra Mette Frederiksen. . - Der er så store integrationsudfordringer, at der er og er nødt til at være en grænse, sagde hun og fremhævede, at Danmark har løftet sit internationale ansvar. . Hun ville ikke svare på, om Socialdemokratiet har et værdifælleskab med Dansk Folkeparti. - Jeg vil ikke gå ind i den diskussion, sagde hun.. - Den afgørende forskel er, at Dansk Folkeparti peger på Lars Løkke Rasmussen som formand, sagde Mette Frederiksen. . Velfærd eller skattelettelser. Som var det aftalt på forhånd sagde taler efter taler, at det store valg i Danmark handler om skattelettelser til de rigeste eller velfærd, som sikrer gode plejehjem, gode sygehuse og skoler nok. . Lige som den radikale Marianne Jelved har gjort, så kritiserede Mette Frederiksen kommunalreformen for at have trukket Danmark skævt. Nuværende statsminister Lars Løkke Rasmussen (V) stod bag reformen, da han var sundheds- og indenrigsminister. Men selv om hun mente, at reformen har lukket butikker, busruter og skoler på landet, ville hun dog ikke tilbage til de 271 kommuner og 14 amter fra før 2007..