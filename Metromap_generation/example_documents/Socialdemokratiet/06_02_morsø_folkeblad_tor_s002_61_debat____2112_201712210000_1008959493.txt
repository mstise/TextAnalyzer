Finansloven sikrer ikke velfærden. ØKONOMI: Midt i det kaos, der har omgærdet statsministeren og finansloven for 2018, hvor man end ikke kunne være sikker på, at alle regeringspartier ville stemme for statens budget for næste år, er det vigtigt ikke at glemme finanslovens egentlige indhold. Og her er virkeligheden, at i en tid, hvor den danske velfærd har behov for et løft, gør regeringen det stik modsatte. I finanslovsaftalen prioriteres skattelettelser frem for velfærden, uddannelse og ældre.. Alene det forhold at regeringen ønsker lavere vækst i den offentlige sektor end befolkningsudviklingen kræver, vil konkret betyde, at vi vil mangle 1 mia. kr. for at kunne give de ældre den samme velfærd næste år, hvor der kommer 30.000 flere ældre over 70 år.. Samtidig skriger danske virksomheder lige nu på faglært arbejdskraft. Derfor burde vi styrke de danske erhvervsuddannelser. Og regeringen skriver da også i finansloven, at de har oprettet en pulje til erhvervsuddannelserne. Men samtidigt skæres der hårdt. Når regnestykket er gjort op, vil erhvervsskolerne mangle 100 mio. kr. Det hænger ikke sammen.. Hertil kommer at regeringens nedskæringer over årene i den offentlige sektor medfører nedlæggelse af tusinder af offentlige arbejdspladser over hele landet. Det betyder, at til trods for udflytning af statslige arbejdspladser, kommer der ikke flere offentlige jobs i Vestdanmark. Det er et svigt og den forkerte vej, hvis vi skal skabe et Danmark i balance.. For Socialdemokratiet er prioriteringen klar: Drop planerne om en skæv skatteaftale og sørg for den nødvendige vækst i vores fælles velfærd, så vi følger med befolkningsudviklingen. Det bidrager også til at sikre jobs i hele landet..