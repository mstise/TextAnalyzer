Skvulp i vandkanten. Selv om mennesket i al sin uforstandighed bidrager så eventyrligt til klimaforandringerne, at det i sidste ende kan koste menneskeheden livet, er og bliver naturens egne ødelæggende kræfter tusindfold større.. ”Tiden er inde til et Nationalt Kystråd, hvor alle i hele landet er med til at betale for at beskytte vore kyster”, skrev borgmester Arne Boelt (S), Hjørring, Ole Ørnbøl (S), formand for kommunens tekniske udvalg, og folketingsmedlem Rasmus Prehn (S) i et debatindlæg i NORDJYSKE Stiftstidende søndag.. De efterlyser ”en mere solidarisk finansiering af de betydelige udgifter, mange kystkommuner står over for, når stormene har raset”.. Svaret på de tre socialdemokraters berettigede bønner findes allerede i noget så knastørt som Beslutningsforslag B44: ”Forslag til folketingsbeslutning om oprettelse af et nationalt kystråd og en tilhørende national fond for kysthåndtering,” som Enhedslisten og Alternativet fremsatte 19. december 2016.. Tanken er, at et statsligt kystråd skal hjælpe med at prioritere kystbeskyttelsen og have en fond med 400 millioner, betalt af alle danske skatteydere, at gøre godt med.. Men B44 ligger stadig og skvulper i den politiske vandkant, fordi ingen af de store partier på Christiansborg, Socialdemokratiet inklusive, tilsyneladende vil bide på krogen.. Vel bidrager staten - og dermed ”det store samfund” - allerede noget til kystbeskyttelsen, men den store regning lander hos de kommuner, hvis kyster ligger lige i skudlinjen for storme som Gorm, Helga, Urd og Ingolf.. Kært barn har mange navne. Det har ukært barn også, fordi ”det store samfund” går i for små sko og svigter de yderste forsvarslinjer, der ellers er en del af en værdifuld natur, som ikke alene er attraktiv for de fastboende, men også bidrager med store turistindtægter.. Uden sammenligning i øvrigt: Nordjyderne bidrager også til de nationale kulturværdier. Det er fælles gods. Men nationale naturværdier er åbenbart kun lokalt vraggods ...