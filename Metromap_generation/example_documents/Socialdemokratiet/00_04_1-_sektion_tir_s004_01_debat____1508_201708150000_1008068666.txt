Minister uden rustning. Kan blik ruste? Ja, det kan ikke alene metallet - det gjorde også udenrigsminister Anders Samuelsens stålsatte blik, da han opgav mærkesagernes mærkesag for Liberal Alliance.. Omsider, for det har ligget i alle de politiske kort både før og efter, at Samuelsen ”truede” sig ind i regeringen med sit ultimative krav om fem procents lavere topskat.. Liberal Alliances politiske rustning var ikke pansret nok til, at Dansk Folkeparti og Socialdemokratiet ikke kunne bryde den. Og Anders Samuelsen kan kun takke sig selv for, at han står politisk afklædt tilbage. Topskattelettelserne var en vindersag i valgkampen, men derefter måtte heldet slippe op.. Det er så til gengæld heldigt nok - for stort set alle andre end Liberal Alliances vælgere.. Det giver langt mere mening, såvel privat- som samfundsøkonomisk, at gøre skattebyrden mindre i den såkaldte bund.. Den politiske sidegevinst er selvfølgelig, at det også giver genklang hos de fleste vælgere, som netop ikke betaler topskat.. Men det har så også den simple årsag, at det er dem, der tjener mindst, og derfor vil enhver skattelettelse vægte tungere end hos mange af de topskatteydere, der ofte har svært ved at få udgifterne til at slå til. Og uanset deres egen politiske sidegevinst har socialdemokraterne og DF derfor en ganske god sag.. Egentlig er det uforståeligt, at Anders Samuelsen trods sin mangeårige politiske erfaring fra både Christiansborg og Bruxelles ikke på forhånd indså, at mærkesagernes mærkesag ville ende som en mærkelig tabersag.. Alt andet lige har Dansk Folkeparti flere mandater at have sin ultimative kynisme i, fordi DF kan gøre sine hoser både røde og blå, mens LA står i samme situation som Enhedslisten: Det er umuligt at skifte farve. Det kan kun politiske kamæleoner gøre uden at blive dumpet.. Samuelsens bagland må være så dybt skuffet, at han ikke kan være sikker på, at rustgarantien på hans og Liberal Alliances ministerbiler holder mere end højst halvandet år ...