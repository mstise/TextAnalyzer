11 offentlige valgmøder på Mors. MORS: - Der har ikke været holdt kommunale valgmøder i Nykøbing i mange år, men det bliver der denne gang!. Sådan siger kommunalbestyrelsesmedlem Lene Svenningsen (V) på vegne af Østmors Venstre. Vælgerforeningen står som arrangør af et møde for samtlige syv partier, der opstiller til kommunalvalget i Morsø Kommune. Det finder sted torsdag 16. november i Sparekassen Thy Arena Mors og bliver dermed det indtil videre sidst afviklede valgmøde, der finder sted kun fem dage før, krydset skal sættes, tirsdag 21. november.. Der er dog, som det vil fremgå af denne liste, andre valgmøder i Nykøbing, men med enten begrænset emne eller begrænset adgang for publikum. - Vi har reserveret et af de store mødelokaler i arenaen, hvor der vil være plads 120-130 mennesker. Det bliver partiernes spidskandidater, som kommer i skudlinjen, og vi vil lade hatten gå rundt, så vælgerne skal putte sedler med spørgsmål til politikerne i. Det bliver naturligvis også muligt at spørge direkte, siger Lene Svenningsen.. Fælles valgmøde. Ordstyrer bliver redaktør Christian Kjeldsen, Radio Limfjord. Han skal også i ilden i Det Ottekantede Forsamlingshus i Øster Jølby onsdag 8. november som spørger sammen med souschef Lars Bang Bertelsen, Morsø Folkeblad, i de to lokalmediers fælles valgmøde.  Ordstyrer ved dette møde bliver redaktør Jens Peter Svarrer, Morsø Folkeblad.. Mødet i Øster Jølby bliver både kommunalt og regionalt. Foruden spidskandidaterne fra de syv partier, der stiller op til Morsø Kommunalbestyrelse, vil Mors-repræsentanter for Socialdemokratiet, Venstre, Enhedslisten, Det Radikale Venstre og Det Konservative Folkeparti, der alle kandiderer til Nordjyllands Regionsråd, få en runde med indlæg og spørgsmål.. Partierne til kommunalvalget skal i øvrigt i ilden tidligere samme dag, idet Thy-Mors HF & VUC holder et valgmøde på uddannelsesstederne på Limfjordsvej 95 i Nykøbing. Mødet holdes i samarbejde med Morsø Gymnasium og Morsø Handelsgymnasium og er kun for studerende og ansatte.. Allerede dagen efter, torsdag 9. november, skal spidskandidaterne i ilden i igen. Her har de travle politikere dog muligheden for at få et måltid mad, når Sydvestmors Kultur- og Fritidscenter i Hvidbjerg inviterer til Lokalpolitisk Familiefest.. De vil blive placeret ved forskellige borde og vil så kunne få en politisk snak med de vælgere, de sidder sammen med. Efter maden får de hver især ordet i 45 sekunder, hvorefter der arrangeres speeddating i politiske boder. Aftenen rundes af med samling og en kort runde til hver af de syv.  . Tirsdag 14. november skal de syv spidskandidater udgøre panelet i Sejerslev Forsamlingshus. De er: Hans Ejner Bertelsen, Venstre, Viggo Vangsgaard, Socialdemokratiet, Ellen Philipsen Dahl, Demokratisk Balance, Meiner Nørgaard, Dansk Folkeparti, Uffe Korsgaard, Liberal Alliance, Bo Fink, Enhedslisten og Thomas Jensen, Det Konservative Folkeparti. Det er Nordmors Beboerforening, der traditionen tro arrangerer dette valgmøde på nordøen. . Allerede tirsdag 31. oktober . holdes det ind til videre første valgmøde på Mors. Et møde, arrangeret af Erslev Beboer- og Erhvervsforening og Midtmors Venstre drejer sig specifikt om molerindvinding og forskellige Erslev-emner. Det er hovedsageligt spidskandidater, der stiller op.. Spidskandidaterne er også i fokus, når TV Midtvest arrangerer og transmitterer valgmøde. Det foregår onsdag 1. november på virksomheden Bila i Morsø Foodpark, hvor interesserede er velkomne. . Spidserne i ilden igen. Ørding Forsamlingshus inviterer torsdag 2. november til vælgermøde, og her er det nok engang spidskandidaterne, der udgør panelet. . Søndag 5. november kan man i kirketiden gå til kulturelt valgmøde i Støberisalen i Nykøbing, arrangeret af Kulturelt Samvirke. Hvem partierne stiller med, vides endnu ikke.. Der er mandag 13. november valgmøde i Frøslev Forsamlingshus for samtlige partier, indbudt af foreningen Frøslev & Omegn.. Onsdag 15. november er der to simultane møder, så her må partierne mindst det ene sted trække på nogle af de menige kandidater. Møderne finder sted i Sundby Forsamlingshus og Karby Kuber med henholdsvis Sundby Mors Samvirke og Karby Borgerforening som indbydere.. Der vil ud over disse 11 offentlige og et lukket møde for samtlige partier også være træf, møder og aktiviteter, som de enkelte partier står for. De er ikke medtaget i denne oversigt.      .