Lovens korte arm. Når mere end hver tredje dømte udebliver fra afsoning, tyder det stærkt på, at lovens lange arm alligevel er for kort, og på, at nogen betragter retfærdighed som et tag-selv-bord.. Justitsminister Søren Pape Poulsen (K) fremlagde søndag med akklamation fra Socialdemokratiet og Dansk Folkeparti otte forslag, der skal forkorte sagsbehandlingstiden for straffesager. I gennemsnit varede det i 2016 knap et år - 300 dage - fra en sag blev anmeldt, til den dømte begyndte at afsone straffen.. Det har mange forklaringer, men det er næppe tilfældigt, at Pape vil have, at en sigtet kun kan vælge en forsvarer med tid i kalenderen, selv om der principielt er frit forsvarervalg.. Det er næppe heller tilfældigt, at det ikke må forsinke sagen at skifte forsvarer, og at sigtede, der ikke dukker op i retten, skal betale sagsomkostningerne, hvis retsmødet bliver udsat. Det er nok snarere udtryk for, at der bliver spekuleret i at trække en sag i langdrag.. Som udgangspunkt har Kristian Mølgaard, formand for Landsforeningen af Forsvarsadvokater, sikkert ret i, at Papes forslag kan udgøre ”en reel krænkelse af det frie forsvarsvalg”. Men når og hvis det bliver brugt til at forhale en sag, kan det meget hurtigt ligne en krænkelse af offerets ret til retfærdighed. Og uanset, at ingen er skyldig, før vedkommende er blevet dømt, hvad er så dybest set værst?. Det er endnu en gang en afspejling af den evige konflikt, når to former for rettigheder tørner sammen. Men det afspejler også et retssystem, der bestemt ikke har det for let.. Tværtimod er det udtryk for en forråelse, når en kriminel - og det er pr. definition enhver, der er dømt i en straffesag - enten forhaler sin sag med fuldt overlæg eller blæser sin afsoning en hatfuld. Det ophæver ikke nødvendigvis tiltaltes rettigheder, men det retfærdiggør, at det største hensyn skal tages til forurettede.. I ganske enkelte tilfælde er der, når det gælder de såkaldte straks-domme, øjeblikkelig afregning ved kasse 1. Det er helt i orden, når ministeren nu vil åbne flere kasser ...