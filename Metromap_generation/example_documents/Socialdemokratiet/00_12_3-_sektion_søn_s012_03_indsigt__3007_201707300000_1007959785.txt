Frikvarter ved Flyvergrillen. Det er præcis et år siden, vi sad her sidst. Drak kaffe, mens Vesterhavets bølger få hundrede meter borte skyllede ind mod Tornby strand - og talte om Karsten Lauritzens første år i den stormomsuste stol som skatteminister. . - Det vil jeg håbe, lød svaret.. Dét håb er indfriet. Et andet, leveret i samme åndedrag i 2016 og med samme tidshorisont på et år, da talen faldt på problemerne i Skat, kan man ikke helt så definitivt sætte noget flueben ud for.. - Jeg håber, at nogle af de problemer, der er, er blevet løst eller er ved at blive det, svarede Karsten Lauritzen dengang.. Og jo, noget er der sket siden, slår nordjyden fast, mens han (igen) skænker kaffe på terrassen foran sommerhuset, som han har døbt Skattely: Før sommerferien præsenterede han sammen med statsminister Lars Løkke Rasmussen planen for et helt nyt skattevæsen, hvor Skat som institution lukkes og erstattes af syv styrelser med hver sin opgave. Samtidig spredes styrelserne - og deres ledelser - ud over hele landet.. - Vi er, synes jeg, nået et langt stykke i arbejdet med at få ryddet op, og jeg er sikker på, at det nok skal blive godt, siger skatteministeren anno 2017. . Hvor langt er I nået?. - Hvis man sammenligner Skat med et hus, har vi besluttet ikke at blive ved med at lappe på skaderne, men at bygge nyt. Foreløbig har vi støbt fundamentet og er ved at lægge de første mursten. Men der går lang tid, før vi kan flytte ind i huset. 2020-21 er det realistisk at tro, at den plan for genopbygning af Skat, jeg har stået i spidsen for, er gennemført. . Så indtil da sejler det?. - Nej, det gør det ikke! Der er meget, der fungerer, og der er mange dygtige ansatte. Derfor gør det også ondt på mig at opleve, at danskernes skattemoral svækkes. Tilliden til skattevæsenet er mindre. Der er beklageligvis en opfattelse af, at betaler man ikke sin skat, bliver man ikke fanget - og at de penge, man betaler, jo alligevel bare sendes ud af landet til nogle svindlere.. Og sådan forholder det sig ikke?. - Nej, det mener jeg bestemt ikke. Der har været og er alvorlige problemer hos Skat, men vi skal nok få ryddet op. At intet fungerer, og at alle ansatte i Skat er idioter, passer simpelt hen ikke. Af og til kan jeg undre mig over, hvad der siges og skrives i den offentlige debat - især af tidligere ansatte i Skat og i Skatteministeriet. Det er gevaldigt, så kloge de åbenbart er blevet, efter at de er stoppet, og det er da ærgerligt, at alle de gode ideer, de nu tilsyneladende har, ikke dukkede frem, mens de stadig var ansat.. Karsten Lauritzen vil ikke sætte nærmere adresse på denne kritik. . Virksomheder snyder bevidst. Fremtidens skattekontrol kommer ifølge den nordjyske minister til at fokusere på små og mellemstore virksomheder. Det sker ud fra en logik om, at som privatperson ”er det svært at snyde med skatten, med mindre man tjener sorte penge”. Og for de store virksomheder vil en skattesag ”give så mange ridser i omdømmet, at de allerfleste lader være”. . - Men i de små og mellemstore virksomheder har vi en udfordring. Dels fordi reglerne er meget komplicerede, hvilket vi skal gøre noget ved - nogle af dem kan selv en skatteminister have svært ved at fatte. Dels fordi nogle bevidst svindler, og kontrollen har været mangelfuld. I det ny skattevæsen bliver der mere fokus på og flere ansatte til at kontrollere dem.. Er skattemoralen dårligere i små og mellemstore virksomheder?. - Vi ved, at 10 pct. snyder bevidst. For eksempel opretter man selskaber med henblik på at unddrage sig beskatning. Det, vi gør, skal målrettes mod dem. Vi skal ikke tilbage til kugleramme og pantefogeder og stikprøver. Vi skal målrettet bruge ny teknik og eksempelvis lave data-analyser. Hvis der eksempelvis på samme adresse i et udsat boligområde oprettes 32 selskaber, der får moms tilbage, uden at nogle af dem tjener penge, kunne man måske gå dem nærmere efter i sømmene. . Så skattevæsenet skal kikke borgerne mere i kortene?. - Vi skal fokusere indsatsen og ramme de rigtige. De 90 pct., der følger alle regler, bør glæde sig over, at de vil blive kontrolleret mindre. Jeg er optaget af tanken om at lave en art straffeattest på skatteområdet, så kontrollen bliver større og større, jo flere gange man er blevet ”fanget”. Det er visionen og ambitionen.. Da vi i 2016 talte sammen om den stigende gæld til Skat, sagde du, at de, der skyldte, ”kan være helt, helt sikre på, at de kommer til at betale”. I juni i år afskrev I ikke desto mindre gæld på små seks mia. kr. Så det var altså alligevel ikke alle, der kom til at betale ... - Det er jeg også ked af, for det sender et helt forkert signal. Men det var nødvendigt for at få gældsinddrivelsen i gang. Vi taler om små beløb på måske 900 eller 1500 kr., som det ville koste langt mere at prøve at inddrive - og sandsynligvis uden resultat. I stedet vil vi fokusere indsatsen på de store gældsposter. Og helt ærligt, så kan jeg egentlig godt unde folkepensionisten, der i 10 år har skyldt for en p-bøde, eller førtidspensionisten, der ikke har evnen til at betale biblioteksbøden, at de slipper af med gælden og rykkerne. Vi har truffet et klart politisk valg, som også indbefatter, at er du kriminel, afskrives der ikke gæld. Dér går vi efter at kratte hver en bøjet 25 øre ind.. Svært og hårdt job. Med p.t. to år og én måned bag sig som skatteminister har 33-årige Karsten Lauritzen allerede højere anciennitet end de fleste af sine forgængere. Danmark har de seneste 42 år haft 21 skatteministre, hvoraf kun seks har siddet mere end to år på posten. Indtil videre har Kristian Jensen (V) med godt seks år rekorden. . Da statsminister Lars Løkke Rasmussen i november i fjor prøvede at opbløde en fastlåst politisk situation om ikke mindst skattelettelser ved at udvide regeringen, var Karsten Lauritzen én af de Venstre-ministre, der beholdt deres post. ”Du skal fortsætte som skatteminister og føre projektet i mål,” lød regeringschefens besked en sen aften i telefonen. . Muligvis har der ikke ligefrem været kø efter hans ministerpost?. - Jeg tror ikke, mange ville vælge det som deres første prioritet, siger Karsten Lauritzen med et lille smil.. Mens han hin aften gik hjemme i lejligheden i København og bagte småkager, prøvede han at skyde sig ind på, hvad hans egen mavefornemmelse var. Hvad han inderst inde helst ville, statsministeren ringede og sagde.. - Jeg fandt frem til, at jeg helst ville fortsætte som skatteminister, selv om det har været både svært og hårdt. Omvendt vidste jeg, at en udvidelse af regeringen fra ét til tre partier måtte betyde rokader. Og skulle det være endt med, at jeg ikke kunne fortsætte som skatteminister, ville jeg nok hellere være blevet menigt folketingsmedlem frem for at rykke over i et andet ministerium. . Ansvaret. Tænkte du slet ikke i ét eneste øjeblik, at det ville være nemmere ikke at fortsætte som skatteminister?. - Nogle måneder tidligere var jeg i nogle dage gået rundt med en meget glad fornemmelse og havde undret mig over, at jeg havde det sådan. Det var, mens Konservative ville af med Eva Kjer Hansen, og hele regeringen kunne være faldet. Jeg talte med Søren Pind om det, og han sagde nok meget rigtigt, at når jeg var glad, var det, fordi jeg ubevidst tænkte, at nu kan der være en chance for, at du ikke mere skal have det store ansvar, man har som minister. Jeg tror, han har ret. For letheden forsvandt, da regeringen fortsatte. . Så du blev i virkeligheden slet ikke glad, da Løkke ringede og sagde, du skulle fortsætte?. - Jo, jeg blev glad, for jeg synes, det, jeg arbejder med, er vigtigt. Selv om jeg i hverdagen måske ikke ligefrem tænker, at det her er supersjovt, er jeg glad for at være skatteminister - og glad for, at jeg fik lov at fortsætte.. Malerier i Vrå og Twin Peaks. Efter et hårdt arbejdsår har Karsten Lauritzen tilbragt første del af sin sommerferie i Spanien ”for at være sikker på at få lidt sol”. Lige nu og de kommende uger står den på afslapning i Tornby. . - Jeg skal kede mig, siger han, men den står dog også på besøg af gode venner - som han blandt andet har studeret kalkmalerier i Vrå sammen med, familievisitter, den absurde tv-serie Twin Peaks fra halvfemserne, som han har kastet sig over (og nyder!). Og på masser af bøger.. Han er næsten færdig med partifællen Birthe Rønn Hornbechs flere år gamle erindringsbog Ministerbilleder. . - Det har gang på gang under læsningen slået mig, at hun og jeg har tænkt det samme som ministre, selv om vi tilhører hver sin generation. Som hun kan jeg blive frustreret over, at embedsmændene ikke altid arbejder så hurtigt, som man kunne ønske, at ting tager tid - og at man som minister ikke kan gøre ret meget ved det. . Embedsværket kan dog næppe lastes for, at ét centralt punkt i først Venstre-regeringen og siden tre-parti-regeringens regeringsgrundlag endnu ikke er ført ud i livet. . ”Regeringen vil sænke skatten for de laveste arbejdsindkomster,” bebudede V-regeringen ved sin tiltræden i juni 2015. I november sidste år varslede VLAK-regeringen, da den trådte til, efter at udenrigsminister Anders Samuelsen (LA) var kommet ned fra sit berømte træ, at ”skatten i bunden skal sænkes”, og at ”færre skal betale topskat”.. Skatten skal ned!. Karsten Lauritzen håber, at det - udover alle problemerne med skatteopkrævningen - også falder i hans lod at være med til at sænke skatten. . - Op til sidste folketingsvalg var et bredt flertal af partier i valgkampen enige om at sænke skatten på arbejde. Vi skal simpelt hen levere på det løfte, vi har givet. De flittige danskere skal slippe billigere end i dag, siger han.. Meldinger fra Socialdemokratiet får ham til at tvivle på, at Folketingets største parti nu overhovedet vil være med til en aftale. Så det er nok socialdemokraternes nye slyngvenner i Dansk Folkeparti, der skal skabe flertal, hvis skattelettelser skal gennemføres. Med DF er der allerede indgået to aftaler, der reserverer milliardbeløb til skattelettelser - men hvor præcis skatten skal lettes, skal der forhandles om. . - Jeg synes desværre, DF lyder til at have sænket sit ambitionsniveau noget på skatteområdet, og det er synd. Folk, der i dag arbejder 37 timer om ugen, betaler alt for meget i skat. . Er I i regeringen enige - Liberal Alliance vil vel stadig skære i topskatten?. - Der er en legitim politisk uenighed, men nu fremlægger regeringen snart et udspil om, hvor skatten skal sænkes. Der er mange håndtag, man kan dreje på, så både bund- og topskatten ændres.. Betyder det, at en aftale om skattenedsættelser er på plads inden nytår?. - Det skal lykkes, siger Karsten Lauritzen og slår hånden hårdt i bordet som for at understrege lige netop den sætning.. - Til den tid er vi to et halvt år inde i regeringens levetid, og så skal det lykkes.. Har I været en fiasko, hvis det ikke lykkes?. - Nej. Vi har gennemført mange andre gode ting. Men det er meget centralt for Venstre og de øvrige borgerlige partier, at det bedre skal kunne betale sig at arbejde. Så det . Jysk myte om københavnerne. Når Karsten Lauritzen sidder i Tornby og filosoferer, gør han sig også tanker om, hvad det er, der mere overordnet sker i Danmark i disse år. Et Danmark, han selv oplever både fra magtens centrum i København og fra landsdelen, han er født og siden valgt i. . Og Folketingets formand, Pia Kjærsgaard (DF), har, synes han, ret i, at kløften mellem den politiske, kulturelle og mediemæssige elite og ”de almindelige danskere” bliver større - og i, at dét er et problem.. - Fortsætter vi ad den vej, går det ud over sammenhængskraften, siger han og efterlyser ”mere respekt for hinanden og hinandens forskelligheder”.. - Der er forskel på at bo i Hørmested og i Hørsholm. Men det ene er ikke pr. definition bedre eller rigtigere end det andet. Der kommer aldrig metro i Hjørring eller Løgstør, så det handler ikke om, at vi skal skabe lige vilkår. Men vi skal anstrenge os for at skabe muligheden for at leve et godt liv, uanset hvor i Danmark man har valgt at leve det - og det kræver en større forståelse for hinanden, end der nogle gange er i dag.. - Dem, der bor på landet, skal holde op med at pege fingre ad københavnerne. Der er skabt en myte om, at alle i København bare er ude på at styrke hovedstadsområdet på bekostning af resten landet, og at den kreative klasse er helt ligeglade med alle andre.. Og det er ene og alene en myte?. - Det mener jeg, ja. Nu er jeg jo som minister selv en del af eliten, og jeg oplever det ikke sådan, at der er en masterplan om at koble alt uden for København af. Men dem, der udgør eliten, bør være bevidst om, at også vi har et ansvar for at undgå, at kløften bliver dybere, end den allerede er. For eksempel ved at have et mere realistisk forhold til det liv, andre lever uden for den boble, de selv befinder sig i. . - Spurgte jeg nogle fra eliten i København, hvad gennemsnitsdanskeren tjener, tror jeg, de ville skyde helt og aldeles ved siden af. Lever man sit liv på café og cocktailbar, kan det være svært at forestille sig, at man i Danmark kan leve et godt liv for 320.000 kr. om året. Men det kan man jo sagtens, hvis man bor billigere end på Østerbro - og tager køletasken med på stranden på en god sommerdag.. Hvorfor er det et problem, at man i eliten ikke ved nok om, hvordan resten af landet lever?. - Det er det blandt andet, fordi der risikerer at blive truffet beslutninger, der skyder forbi i forhold til det store flertal af danskere. . - Eksempelvis er jeg under stærkt pres for at få registreringsafgiften på biler lagt om af hensyn til miljøet. Det er ikke et pres, jeg har tænkt mig at bukke under for. For jeg ved, at mange familier på landet køber en bil til 5000 kr. til datteren, der skal på handelsskole eller teknisk skole, fordi det realistisk set er den eneste måde, hun kan komme frem og tilbage på. Bliver det betydeligt dyrere at købe en bil, risikerer vi, at hun dropper uddannelsen. Som lovgivere skal vi tænke os godt om og huske, at der er en verden uden for den boble, som Christiansborg i høj grad også udgør, fastslår Karsten Lauritzen.. Pølsemix og cacaomælk. Som erkender, at han en gang imellem går utraditionelle veje for at slippe ud af den selvsamme boble på Slotsholmen. Når tiden er til at tage et smut til Nordjylland, giver det ny energi blot at kunne sove en enkelt nat i Skattely og vågne til lyden af Vesterhavet. Men lader det sig i en travl hverdag ikke gøre at smutte til Vendsyssel og koble af, har skatteministeren fundet et trick, der virker:. - Når jeg har mest brug for at få renset hovedet og holde en pause, går jeg ned og får ministerchaufføren til at køre mig ud til Flyvergrillen, fortæller Karsten Lauritzen.. Flyvergrillen er en i hovedstaden legendarisk grillbar på Amager, hvorfra det er muligt at følge hovedparten af de fly, der letter og lander i Kastrup. . Her får skatteministeren en gang pølsemix, en Cocio chokolademælk og et frikvarter. . - Man føler sig så dejligt fri imens. Det har jeg nogle gange brug for, siger han, på samme tid undskyldende og næsten drømmende. . Bagefter triller ministerbilen de otte kilometer retur til Københavns centrum, og skatteministeren er igen skatteminister..