Blokpolitik cementeret. S/UDLÆNDINGEPOLITIK: Den socialdemokratiske partiformand har erklæret blokpolitikken død. Hendes erklærede mantra er samarbejde på midten - ud fra tanken om, at kun derved skabes holdbare løsninger. Hun har dermed reelt opløst det gamle Socialdemokrati!. Reelt og senest har Mette Frederiksen demonstreret sin nytænkning ved at præsentere en ny flygtninge- og asylpolitik, der er som snydt ud af næsen fra Dansk Folkeparti. Så når jeg nu ser stenansigtet Martin Henriksen fra Dansk Folkeparti tone frem på skærmen, fornemmer jeg skyggen af Mette Frederiksen for mit indre syn. . Det er dæl’me uhyggeligt!. Hun forklarer, at hendes (Socialdemokratiets) nye udspil er tænkt som et valgoplæg, og derfor først kan udfoldes, når hun sidder i statsministerstolen. Man fører jo ikke udenrigspolitik som opposition, forklarer hun. Det kan man kun , når man er i regering, ræsonnerer hun.. Det tør vel siges at være en opsigtsvækkende indskrænkning af Socialdemokratiets handlemuligheder. . I DEN aktuelle anledning begrunder Mette Frederiksen partiets politiske frontforkortning med, at hendes nye politik skal forhandles med den store verden: Forenede Nationer og selvfølgelig ikke mindst det eller de nordafrikanske lande, der skal rumme de flygtningelejre, som asylsøgere, der kommer til Danmark, skal flyves ned til. . Hertil skal også flyttes de danske myndighedsinstanser, som skal behandle de tvangsudsendte flygtninges skæbner. Inger Støjberg følger vel i så fald med?. I så fald et nyt bidrag til den udflytningspolitik, som Løkke-regeringen har sat i sving ved at flytte styrelser m.v. til den danske provins. Nu inddrages så også Afrika som udflytnings-område.. DANSK FOLKEPARTI har omgående sagt: ”Haps! Hvorfor vente? ” spørger Kristian Thulesen Dahl (også ham med Martin Henriksens stenansigt i baggrunden). . DF-formanden peger på, at S og DF (plus Inger Støjbergs og Marcus Knuths Venstre) tilsammen mønstrer et endog meget stort flertal i Folketinget.. Altså en opfyldelse af Mette Frederiksens drøm om samarbejde og holdbare løsninger.. Ja ja - så enkelt var det da heller ikke ment, er reaktionen fra Mette Frederiksens nye Socialdemokrati.. Det er jo et valgoplæg. Som også rummer forslag om nogle udvalg, der skal bearbejde en ny integrationspolitik med nye satser for sociale ydelser, sorteringer af ikke-etniske (læs: muslimske) beboere og skoleklasser.. Det er alt sammen politik, som ikke gennemføres i snuptag. Det kræver langvarige og dybtgående analyser og udredninger og… alle den slags manøvrer, der skal flytte valgtaktiske filosofier til virkelighedens prøvelser.. Og så er hovedhensigten med det nye flygtningeprojekt vel i øvrigt at vinde vælgere fra DF tilbage til S.. Men nu kan DF-formanden vælge at gøre den nye S-politik til et fælles DF-S-valgoplæg. Og det gør han – garanteret!. FOR NU har Mette Frederiksen ved at tegne Socialdemokratiet som en kopi af Dansk Folkeparti lagt en kurs, som i virkeligheden er en cementering af det blokpolitiske begreb. Hendes blok.. OG SÅ bør det lige noteres, at S-folketingsmand Rasmus Prehn, nu Hjørring, igen er stødt ind i en overrumplende virkelighed. Denne gang har han udtrykt forargelse og vrede over, at han er blevet nægtet aktindsigt i forhold omkring nogle specifikke lovforberedelses anliggender.. Hans ønsker er afvist med henvisning til de begrænsninger som offentlighedsloven fastlægger.. Offentlighedslovens seneste revision blev mødt af en storm af protester - ikke mindst fra pressefolk og alle med interesse i bredest mulig adgang til at kaste lys over spillet og hemmelighedskræmmeriet i den politiske og administrative forvaltning. Men det politiske flertal bag den nye offentlighedslov stod fast. Begrænsningen i agtindsigt blev fastholdt. Måske er det lærerigt, at i det flertal indgik også den socialdemokratiske folketingsgruppe. Også Rasmus Prehn..