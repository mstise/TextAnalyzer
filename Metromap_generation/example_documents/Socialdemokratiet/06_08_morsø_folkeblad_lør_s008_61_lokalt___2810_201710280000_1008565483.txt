- Vi har sat klare fingeraftryk. NYKØBING: Ved valget i 2013 strøg den nye borgerliste Demokratisk Balance ind i kommunalbestyrelsen med fire mandater, godt hjulpet på vej af stemmeslugeren Michael Dahlgaard, der fik 1826 personlige stemmer ud af listens i alt 2646 stemmer. Ham må den lokale liste klare sig uden i år, men den ny spidskandidat Ellen Philipsen Dahl satser på, at vælgerne til gengæld vil bedømme Demokratisk Balance på de resultater, der er opnået i de sidste fire år.. - Hvis man tager vores valgprogram fra sidste valg, så vil man kunne se, at vi har sat tydelige fingeraftryk, også i mit eget udvalg, siger Ellen Philipsen Dahl, der siden 1. januar 2014 har beklædt posten som formand for beskæftigelses- og erhvervsudvalget i Morsø Kommune. Hun nævner et par eksempler:. - Vi gik meget heftigt til valg på en styrkelse af erhvervsrådet både med hensyn til ressourcer og kompetencer, og det er i den grad sket. Vi har lavet en udviklingspulje, som trådte i kraft i 2015, så vi kan støtte ildsjæle. Vi har også været fortalere for at holde kommunalbestyrelsesmøder ude på øen for at give borgerne en bedre mulighed for at følge den politiske diskussion, siger hun og tilføjer:. - Demokratisk Balance var desuden drivkraften bag, at Kulturmødet fik og fortsat får et langt højere beløb, end det i første omgang var planen. Vi fik afsat i alt 1,25 millioner kroner til Kulturmødet i 2015-budgettet, hvor der oprindelig stod 500.000 kroner.. I budgettet for 2018 kan borgerlisten glæde sig over at sætte et aftryk i form af en ny opstartspulje på 8,6 millioner kroner til kommunal medfinansiering af kommende udviklingsprojekter.. - Med opstartpuljen er vi på forkant, for så er vi klar til at gribe mulighederne, når de kommer, hvad enten det er Food College, nyt molermuseum eller noget helt andet, som vi ikke på forhånd kender den præcise tidsplan for, fremhæver Ellen Philipsen Dahl.. Har ikke valgt side. Som ny spidskandidat for Demokratisk Balance har den 58-årige politiker også sagt ja til at være borgerlistens bud på en ny borgmester. Den udfordring er Ellen Philipsen Dahl klar til at tage op. . Hun kom i fokus som mulig ny borgmester allerede for halvanden måned siden, da Socialdemokratiets spidskandidat Viggo Vangsgaard i et interview med Morsø Folkeblad nævnte, at han godt kunne forestille sig en løsning, hvor han peger på Ellen Philipsen Dahl, hvis han ikke selv kan blive borgmester.. - Jeg er da glad for, at Viggo synes, at der er mulighed for at arbejde sammen. Men jeg vil sige, at Demokratisk Balance står i midten, og kan jeg ikke få den opbakning, der gør, at jeg selv kan blive borgmester, så går vi derhen, hvor vi får mest indflydelse, fastslår borgerlistens spidskandidat. Hun tilføjer:. - Her skal man også være meget lydhør over for, hvor borgerne har valgt at sætte deres stemmer. Det spiller da med ind.. Snart otte år i lokalpolitik. Ellen Philipsen Dahl har snart otte års erfaring som kommunalpolitiker i bagagen. Allerede i 2005 stillede hun nemlig op og blev valgt ind for Borgerlisten, hvor Bente Lyndrup var spidskandidat.. - Det sidste år blev jeg løsgænger, for jeg kunne ikke helt se mig selv i programmet. Og i 2009 stillede jeg ikke op til kommunalvalget, fortæller hun.. Da Michael Dahlgaard og Tore Müller op til valget i 2013 grundlagde Demokratisk Balance efter at have forladt SF, lod Ellen Philipsen Dahl sig overtale til at stille op igen. . I december 2015 meddelte Michael Dahlgaard, at han ikke genopstiller, og han overlod sin plads i økonomiudvalget til Ellen Philipsen Dahl. Samtidig skiftede Jens Dahlgaard til Socialdemokratiet.. - Jeg syntes, det var en hård tid. Der gik et års tid bagefter med overvejelser om, hvor. vidt jeg skulle stille op igen, og om jeg ville være spidskandidat. Det var også noget, Poul og jeg skulle være enige om, siger hun med henvisning til listens tredje kommunalbestyrelsesmedlem Poul Kristensen.. - Overvejelserne gjaldt også i forhold til mit private job. Jeg har en rigtig god arbejdsplads, siger hun.. Tilbage til Mors. Ellen Philipsen Dahl er uddannet arkitekt, men har arbejdet mest med grafisk design. De seneste seks år har hun været ansat som art director på Morsø Jernstøberi.. Hun og hendes mand Klaus Peter Bak, der ligeledes er arkitekt og ejer af Arkitektgruppen Limfjorden, stammer begge fra Mors og flyttede tilbage til øen i 1989. Her har de base i en villa, de selv har fået bygget på en tidligere sommerhusgrund i den nordlige ende af Nykøbing, med fjorden lige foran stuevinduerne.. Sønnen Markus, 21 år, bor hjemme endnu, mens datteren Astrid, 31 år, er flyttet til København.. Investering i events. Som en, der selv er flyttet tilbage til Mors, er Ellen Philipsen Dahl opmærksom på, at øget bosætning ikke bare kommer af sig selv.. - Der skal være noget specielt, for at folk flytter hertil. De vil have fritidstilbud og noget kulturelt. Det hele liv, det er dét, vi skal udvikle, siger hun.. I Demokratisk Balance går man ind for at bruge skattekroner på at støtte handelsstandsforeningens aktiviteter, Skaldyrsfestivalen, Mors 100 Miles og andre events, der kan markedsføre øen.. - Vi ser det som en investering. Når folk i tusindvis kommer til open by night, lægger de selvfølgelig nogle penge i gågaden, men det kan også være, at nogle af dem får lyst til at flytte til Mors, siger Ellen Philipsen Dahl.. Masterplaner for øen. En af listens mærkesager ved det kommende valg er, at der skal laves fire masterplaner for Mors med fokus på udvikling. I februar i år spillede de ud med en plan for Nykøbing, hvor der blandt andet er forslag om en havnepromenade, der skal binde en ny bynær strand sammen med et søsportscenter, og hvor Ørodde får endnu mere karakter af rekreativt område.. - Vi skal ikke være bange for at sige, at Mors har brug for et lokomotiv med rigtig mange kræfter til at trække alt det andet, og den funktion skal Nykøbing have. Vi ønsker, at byen bliver et maritimt og kulturelt kraftcenter, siger spidskandidaten.. Når det gælder masterplaner for Syd, Midt og Nordmors, vil listen inddrage borgerne for at høre, hvor man ser områdernes potentialer.. - På Nordmors kunne det være moler. Jeg mener godt, at man kan lave en plan, hvor man både bevarer naturværdierne og arbejdspladserne i molerindustrien, siger Ellen Philipsen Dahl.. Demokratisk Balance er dog ikke på erhvervets side i enhver sag. I udvalget for teknik og miljø stemte Poul Kristensen for eksempel imod at give tilladelse til en udvidelse af en svinefarm tæt på sommerhusområdet Ejerslev Lyng. Beboerne havde klaget over lugtgener.. - Vi tager ikke landbrugserhvervets parti for enhver pris. Vi vil gerne lave noget for de mange og ikke for de få. Det er ud fra samme princip, vi er imod at udstykke de mest attraktive grunde på Ørodde til boliger, siger Ellen Philipsen Dahl..