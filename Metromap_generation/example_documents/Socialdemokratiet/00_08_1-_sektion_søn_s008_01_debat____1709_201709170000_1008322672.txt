Onkel Ludvig den 14.. Selv om Morten Østergaard (RV) holdt den mest sylespidse landsmødetale lørdag, må Radikale Venstre fortsat konstatere, at partiet og han er dansk politiks Onkel Ludvig.. Den stakkels onkel blev kaldt Ludvig den 14., fordi han kun blev inviteret med for at undgå, at der var 13 til bords. Politik handler ikke om overtro, men om mandater og alliancer.. Og de radikale er sat uden for, efter at Socialdemokratiet og Dansk Folkeparti - der også holder kongres og landsmøde i weekenden - virkelig anstrenger sig for at vinde det danske mesterskab i politisk synkronsvømning. DF vil helst både samarbejde med S og komme i regering med Venstre efter næste valg.. Forskellen på Østergaard og Lars Løkke Rasmussen (V) er derfor, at Østergaard er overflødig, og Løkke er statsminister - i en regering, hvor DF har det sidste ord, og hvor socialdemokraterne samtykker. Og omvendt.. Det har godt nok sin egen indbyggede morskab, uanset at Radikale Venstre har svært ved at erkende, at den situation næppe opstår, hvor der kun er 13 til bords.. Mette Frederiksen (S) erklærede lørdag i Aalborg, at hun vil lave grøn politik med De Radikale og udlændingepolitik med Dansk Folkeparti - så derfor ikke ét ord om kvoteflygtninge - ligesom hun vil tage et opgør med dén centralisering, som DF har medvirket til.. Opgøret er sympatisk - også i et kommunalvalgsår, hvor der er stemmer i det - for centraliseringen gør virkelig ondt. Men den socialdemokratisk ledede regering 2011-15 gjorde intet for at spole den lokalpolitiske film, som DF i øvrigt har en hovedrolle i, tilbage.. Det er ikke tilfældigt, at Mette Frederiksen spiller netop dét kort lige nu. Det er heller ikke tilfældigt, at Kristian Thulesen Dahl (DF) spiller to gamle kort: 1. Mette F. skal garantere, at Østergaard ikke får indflydelse på udlændingepolitikken, og 2. Han vil gerne regere sammen med Løkke. Det er en del af spillet om, hvem af de to, der skal sidde for enden af dét bord, hvor der ikke er brug for Onkel Ludvig ...