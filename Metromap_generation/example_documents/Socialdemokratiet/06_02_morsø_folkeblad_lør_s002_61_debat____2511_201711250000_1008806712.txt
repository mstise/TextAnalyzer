Færre spillere på Mors. Venstres kanonvalg på Mors cementerede en udvikling, der går mod en mindre farverig pallette af spillere på den politiske scene - og samtidig synes det sværere og sværere for de mindre partier at holde eller få fodfæste og indflydelse.. Demokratisk Balance blev decimeret fra fire til et mandat, mens vælgerne sendte Liberal Alliance helt ud. Konservative og Enhedslisten gjorde forsøget, men mislykkedes. SF måtte opgive opstilling, Radikale Venstre var aldrig tæt på, mens Alternativet ikke har gjort væsen af sig på Mors endnu.. En borgerliste som Demokratisk Balance kræver reelt en lokale sag og/eller en karismatisk personlighed i spidsen for at holde den politiske damp. Og med Michael Dahlgaards visnen hen kunne Ellen Philipsen Dahl og Poul Kristensen ikke løfte opgaven - uagtet et solidt politisk håndværk undervejs. Partiet fortsætter, men mon der er energi til endnu en kamp om fire år - så bliver det under andre faner.. Liberal Alliance kræver i den grad at få de unge med på listen. Skarpe tunger, der netop kan få den generation af unge i tale, der vægter den nyliberale tanke om at ”være ansvarlig for eget liv”. . De Konservative valgte at annoncere sig selv denne gang. Thomas Jensen og Rasmus Christensen gjorde et behjertet forsøg, men en  gammel ræv som Poul Roesen burde have været klar på, at det kræver klare og anderledes visioner, hvis man skal stå som alternativ til en stærk borgerlig borgmester.. Enhedslistens Bo Fink markerede sig netop skarpt på miljøfronten, men skød sig i den politiske fod ved at undlade at gå i valgforbund. Det kostede i sidste ende indflydelse. SF og Radikale virker begge så tynde i organisationen lokalt, at det er svært at se dem spille en rolle om fire år.. Fælles for alle - inklusive Socialdemokratiet - er, at de kan skele til Venstres evne til at sætte et slagkraftigt hold, når det gælder køn, alder, bosted på øen, forskellige erhverv mm. Venstre har her fat i den rigtige opskrift, og de øvrige kan lige så godt gå i gang nu, hvis de skal gøre sig forhåbning om at æde af borgmesterens absolutte flertal om fire år..