Regeringens fupnummer. SKATTELETTELSER: Man ved efterhånden ikke, om man skal grine eller græde. . Først fremlægger regeringen en skattereform, der skaber øget ulighed. Så påstår Statsministeren at reformen skam er til størst fordel for kassedamen. Derefter bliver det afsløret, at påstanden om, at en HK’er får mest ud af reformen i bedste fald er misvisende.. I virkeligheden er det de mest velhavende, der får mest ud af udspillet. Et godt eksempel er forslaget om, at fjerne loftet over beskæftigelsesfradraget. Det betyder, at alle der tjener over 340.000 om året får flere penge mellem hænderne. Jo højere indkomst, jo højere gevinst. Direktøren kan se frem til 18.000 om året. Lavtlønnede og folkepensionister kan se frem til et stort rundt 0. Regeringen prioriterer igen Nordsjælland over Nordjylland.. Hvem skal så betale? Det skal alle dem, der er blevet ramt af de mange reformer, der er blevet gennemført de sidste mange år. Reformerne har givet dansk økonomi et milliardstort råderum. Aftalen var at det råderum skulle bruges til at fremtidssikre velfærden. Desværre vil regeringen nu ødsle pengene væk på skattelettelser i stedet for at sikre velfærden og investere i fremtiden. . I Socialdemokratiet mener vi, at tingene skal foregå i den rigtige rækkefølge. Skattelettelser er ikke en dårlig ting. I hvert fald ikke, hvis de kommer alle til gavn. . Men der er nogle andre vigtige opgaver, der skal løses først. Vi skal sørge for, at vores børn får den omsorg, de har behov for. Vi skal sørge for, at vores syge behandles ordentligt. Og vi skal sikre, at der er penge til en værdig ældrepleje. Derudover trænger både forsvaret og skattevæsenet til et ordentligt løft. Ligesom der er voldsomt brug for at vi investerer i fremtiden i form af bl.a. uddannelse, forskning og infrastruktur. . Regeringen mener, at deres skattereform er udtryk for velfærd. Jeg mener, den er et fupnummer..