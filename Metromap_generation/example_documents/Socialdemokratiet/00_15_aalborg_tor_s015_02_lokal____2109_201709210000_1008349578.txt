Tillykke til Brovst Friplejehjem. FEJRING: Fredag den 22. september fejres indvielsen af Brovst Friplejehjem. Der er grund til at ønske bestyrelsen og de aktive folk omkring Friplejehjemmet tillykke. Og ikke mindst et stort tillykke til de borgere, der har fået deres nye hjem, og kan glæde sig over at bo i et nyt moderne plejehjem.. Også alle, der bor på kommunens øvrige plejehjem, kan glæde sig. Det er et paradoks, men uden Friplejehjemmet var det aldrig lykkes at få tilført så mange penge til forbedringer i vore kommunale plejehjem – uanset om de drives af Jammerbugt Kommune, Diakonerne eller Aleris Omsorg.. Inden Friplejehjemmet var der næsten ingen grænser for, hvor meget det borgerlige flertal mente, der kunne spares på de kommunale plejehjem. Besparelser på mad, udbud og helt generelt.. Kommunens betaling for borgere, der vælger Friplejehjemmet, blev dikteret fra centralt hold. Den pris er væsentligt højere, end det kommunen betalte for borgere på sine egne plejehjem.  Det er helt og aldeles urimeligt. Derfor har kommunalbestyrelsen besluttet at øge de årlige bevillinger til de plejehjem, som kommunen har ansvaret for med 4 mio. kr. i 2016, 7 mio. kr. i 2017 og 11 mio. kr. i 2018 og årene fremefter.. Det er godt, men ikke godt nok. Det skaber nemlig ikke en fuldstændig økonomisk ligestilling mellem Friplejehjemmet og de kommunale plejehjem. Der mangler ca. 5 mio. kr. årligt for at sikre fuld ligestilling, med baggrund i kommunens egne beregninger. I 2016 stillede Socialdemokratiet forslag i Kommunalbestyrelsen om fuld ligestilling, men blev afvist af Venstre, DF og Borgerlisten. Derefter nåede vi så langt, som det var politisk muligt, i budgetaftalen for 2017.. Socialdemokratiet vil ikke have et A og B hold for behandlingen af vore ældre i Jammerbugt Kommune. Derfor vil de socialdemokrater, der bliver valgt den 21. november, også fortsat arbejde for en fuld ligestilling, uanset om man bor på Friplejehjemmet eller et kommunalt plejehjem.. Det ændrer dog ikke på, at uden Friplejehjemmet var vi aldrig lykkedes med at få tilført 11 mio. kroner årligt til vore kommunale plejehjem. Så også derfor et stort tillykke med indvielse af Friplejehjemmet og tak for hjælpen..