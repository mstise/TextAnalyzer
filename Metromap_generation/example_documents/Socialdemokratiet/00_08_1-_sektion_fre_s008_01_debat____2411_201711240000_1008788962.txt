Gør mere 
for de 
svageste. AUTISTER: Kære borgmester Thomas Kastrup-Larsen. Tillykke med valget.. 29.10. havde jeg en invitation i NORDJYSKE til dig om en uges gratis ophold på Kastanjebo – et specialiseret botilbud til autister. Jeg har desværre ikke hørt fra dig, men tilbuddet er stadig gældende.. Før ovennævnte invitation, udtalte du, at der ikke var blevet sparet på de handicappede, men tværtimod tilført ekstra midler. . Jeg kender ikke til de øvrige områder inden for handicapområdet; men på de allerdårligste autister har der været så store nedskæringer, at det nærmer sig ren opbevaring. . F.eks. var det i sommerferien ikke muligt at stå ud af bussen og spise en is, for det var der ikke personale nok til i forhold til de beboere, der var med på turen! . Socialdemokratiet plejer at sige, at man skal måle et samfund på, hvordan man behandler de svageste - men du er måske slet ikke socialdemokrat? . For jeg kan sige dig, at beboerne på Kastanjebo tilhører de allersvageste handicappede, nok dem med det største behov for kvalificeret personale og ikke mindst nok personale.. Personalet bliver opslidt. De finder andet arbejde, for de orker ikke mere. . De finder en plausibel forklaring på, hvorfor de søger væk – de har kæmpet så længe indenfor ”murene” at de ikke orker, at give den egentlige årsag til at de søger væk. Indrømmet, det sidste er min tolkning.. Thomas Kastrup-Larsen, jeg vil opfordre dig til – med din fremtidige totale dominans i Aalborg Kommune – at være mere interesseret i de svageste borgere, som du har ansvaret for. . Glem alt om New Public Management og lyt til de ansatte du har på gulvet – og jeg mener dem helt nede på gulvet. . Hvis du vil vise beboere og ansatte lige så stor interesse, som du hidtil har vist Aalborg havn, ja, så tror jeg på, at de fremadrettet kan få et godt liv..