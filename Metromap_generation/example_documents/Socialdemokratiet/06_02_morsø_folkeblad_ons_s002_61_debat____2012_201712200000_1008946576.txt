Erhvervsskoler bliver ofret i finanslov. UDDANNELSE: Efter et langstrakt forløb fik regeringen for nylig lavet en finanslovsaftale med Dansk Folkeparti. Indholdet er efterfølgende druknet i Liberal Alliances udmelding om, at de kun vil stemme for finansloven, hvis der ligger en skatteaftale inden da. Men for erhvervsskolernes skyld er det nødvendigt, at vi netop beskæftiger os med indholdet.. Ifølge Dansk Folkeparti og regeringen er der tilført 170 mio. til erhvervsskolerne i et såkaldt kvalitetstilskud. De glemmer bare at nævne, at omprioriteringsbidraget videreføres, og at det tidligere kvalitetstilskud fjernes. Bundlinjen er, at erhvervsskolerne står tilbage med nettobesparelser på 100 mio. kroner.. I Socialdemokratiet vil vi gå den modsatte vej. Vores erhvervsuddannelser skal styrkes og ikke udhules. Virksomhederne skriger på faglært arbejdskraft, og vores økonomi er i god forfatning. Derfor er det nu, at vi skal investere i vores unge menneskers fremtid. Det er ikke bare gavnligt for det enkelte menneske men også for samfundsøkonomien.. Erhvervsskolerne uddanner hvert år et stort antal murere, kokke, industriteknikere og andre faggrupper, der er med til at udvikle produktionen i Danmark. Velfungerende uddannelser er selve fundamentet for vores velfærdssamfund.. Besparelserne på erhvervsskolerne sker samtidig med, at regeringen giver skattelettelser i toppen ved blandt andet at fjerne skatten på arbejdsgiverbetalt telefon og ved at sænke skatten på aktieinvesteringer. . Oven i det sidder regeringen og Dansk Folkeparti og forhandler om det, Anders Samuelsen har kaldt de største skattelettelser i mands minde.. Det paradoksale er, at vælgerne ved kommunalvalget klart tilkendegav, at de prioriterer velfærd over skattelettelser. Det ville klæde regeringen at lytte..