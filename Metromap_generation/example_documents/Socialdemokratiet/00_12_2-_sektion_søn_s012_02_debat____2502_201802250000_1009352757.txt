Lad os få større 
rummelighed. ARBEJDSMARKED: Socialdemokratiet i Aalborg Vest-kredsen holdt (10.2.) arrangementet ”Sørens politiske cafe”. . Konceptet er, at vi gennem åben og fri debat, får tid til at snakke om et politisk tema. Dette indlæg er baseret på tanker og ideer som kom frem under debatten og tilhører således mange mennesker.. Der kan være mange grunde til, at man ikke kan arbejde på en måde, som normalt vurderes til at være fuldtid. . Det kan være fysisk eller psykisk, det kan være medfødt eller opstået i løbet af ens liv som konsekvens af sygdom eller ulykke. . Uanset hvad har arbejde en central rolle for os mennesker, og det betyder meget for vores identitet. . Derfor bør alle med arbejdsevne også have muligheden for at bidrage med det, de kan. . Desværre er der ikke altid incitament hos arbejdsgiver til at ansætte folk i stillinger der tager hensyn til deres funktionsniveau. . Det er således en politisk opgave at skabe plads til disse borgere. Det kan være i de offentlige institutioner, men det kan også være i samarbejde med de private virksomheder. Særligt de socialøkonomiske virksomheder, der i stigende grad spirer frem, har et potentiale til at kunne løfte en opgave, hvis de prioriteres. Det kan f.eks. ske ved at gøre det lettere for dem at deltage i det offentlige udbud, som man har gjort i Aalborg Kommune.. Men de kan ikke klare hele opgaven, og det er afgørende at disse særlige arbejdspladser bliver oprettet i det offentlige og i det private. . Her er det absurd, at der bliver brugt mange kræfter på at oprette arbejdsprøvninger og ressourceforløb til borgere, der reelt er for syge til at kunne fungere på arbejdsmarkedet, men som pga. stramme beskæftigelsesregler og den stramme praksis i mange kommuner, tvinges ud på et arbejdsmarked, som blot forstærker deres sygdom. . Disse kræfter og stillinger kunne bruges langt mere hensigtsmæssigt på de folk med nedsat arbejdsevne, der vil arbejde og bidrage med alle de kræfter, som de kan mobilisere. Ligeså forkert det er, at syge borgere presset ud i arbejdsfunktioner, som de ikke kan klare, ligeså forkert er det, at borgere, der for alt i verden vil ind på arbejdsmarkedet på trods af deres funktionsnedsættelse, ikke kan få muligheden.. Selvom det går fremad, så er det desværre ikke ukendt at der er mange, også i det offentlige, som udnytter løntilskudsordningerne. . De tager folk i den periode de skal arbejdsprøves, men i stedet for at fastansætte dem efterfølgende, så afskediger de dem og får en ny i arbejdsprøvning. . På den måde udnyttes løntilskuddet som subsidieret arbejdskraft, og ikke som en måde til at få folk permanent ind på arbejdsmarkedet. Hvis vi skal forpligtige arbejdsgivere til at lave flere job til borgere med funktionsnedsættelse, så kan man finde inspiration i nogle af de politiske forslag, som er stillet på erhvervsskoleområdet. . Det kan f.eks. sættes et loft for, hvor mange gange man må tage folk i arbejdsprøvning, før der skal oprettes en permanent stilling. En anden mulighed er, at der i forbindelse med offentlige udbud, stilles krav der forpligtiger de private til at oprette et bestemt antal rummelige stillinger. Ligesom uddannelsesklausuler skal vi have skåneklausuler.. Det er afgørende at huske på, at det for borgere med nedsat arbejdsevne ikke er nok at blive en del af arbejdsmarkedet. . Det kræver i lige så høj grad også, at de bliver en del af fællesskabet. Her gælder det, at der på den lokale arbejdsplads kan skabes et bedre miljø for inklusion. Det kan være svært at komme med i fællesskabet, hvis man kun er på arbejdspladsen i få timer om ugen, eller hvis man er i en midlertidig stilling. . Man kan måske også blive set lidt skævt til at kollegaer, hvis man er den som ”bare kommer en gang i mellem”. At møde hinanden og forstå hinandens historie og situation er den bedste måde at skabe inklusion på. Det gælder også folk, som ikke har nedsat arbejdsevne, men som på andre måder skiller sig lidt ud på arbejdspladsen. . Det kan være kvinder i traditionelt mandsdominerede fag eller omvendt. Det kan være folk med etniske eller seksuelle minoritetsidentiteter. Inklusion i fællesskaber og i det sociale liv på en arbejdsplads, kan være det mest afgørende for, om et forløb bliver succesfuldt eller ej.. At skabe et rummeligt arbejdsmarked kræver således, at der arbejdes på mange dimensioner..  Vi håber, at vi med dette indlæg kan starte noget debat om dette vigtige emne og vil opfordre folk til at byde ind med deres ideer, historier og løsninger..