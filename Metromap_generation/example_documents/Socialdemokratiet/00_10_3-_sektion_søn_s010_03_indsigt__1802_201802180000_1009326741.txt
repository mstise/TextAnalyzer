Den sorte invasionshær    fra mørkets hjerte. Når folk mister håbet, så er det, at de vil risikere alt for at krydse først Sahara og bagefter Middelhavet. Hvis vi ikke får gjort noget ved det, risikerer vi, at der lige pludselig kommer millioner til Europa inden for de næste fem år.  . Den advarsel kom fra Antonio Tajani - præsident for Europa-Parlamentet, og nogen nyhed kan det ikke kaldes. Trafikken fra Afrika og Middelhavet er kun steget de seneste 10 år, men indtil videre er der ikke sket det store. . Reelt er der ingen, som ved præcist hvor mange, der faktisk er på vej til Europa. I 2017 viderebragte den tyske avis Bild oplysninger, de - angiveligt - havde fra en hemmeligstemplet rapport til regeringen: 2,5 millioner afrikanere er på vej til Europa. Et noget mindre tal kom der fra den tidligere britiske ambassadør i Libyen, Joe Walker-Cousin, der mente, at tallet var en million, men noget egentlig officielt tal findes ikke.  . Sikkert er det, at der er mange i Nordafrika, som håber på en dag at slippe over Middelhavet - og mange af dem vil være klar til at vente i lang tid. De har ikke rigtig noget at komme tilbage til, men forsøger at stable en slags tilværelse på benene, mens de venter. Det er ligeledes helt sikkert, at der er rigtig mange mennesker syd for Sahara, der drømmer om at komme til Europa - men hvor mange, der egentlig vil gøre forsøget, er mere tvivlsomt. . For de mennesker med europæiske drømme ved godt, at det er dyrt og livsfarligt, og at drømmen for de fleste ender med et mareridt. De ved godt, at det lykkelige liv ikke bare begynder den dag, de måtte sætte foden på europæisk jord - tværtimod kender de sandsynligheden for, at det bliver et barskt liv i bunden af et samfund, der ikke vil have dem. De ved, de ikke får asyl, de kender godt risikoen for at ende som illegale solbrillesælgere på stranden i Sydeuropa eller prostituerede, men for nogen er den virkelighed, de kommer fra, bare endnu værre.  . Derfor har der i de seneste år været en del snak om, at EU skulle iværksætte en slags Marshall-plan for Afrika, men indtil videre er det forblevet ved de fine tanker. Senest er forslaget kommet fra Socialdemokratiet, men det bliver næppe dét, der kickstarter processen med massiv hjælp til Afrika. . Lige nu er der intet, der tyder på, at det bliver en gentagelse af flygtningestrømmen fra 2015. Det er simpelthen for svært og for dyrt til, at alle, der ønsker det, kommer over. . Siden 2014 er der ifølge de officielle statistikker fra International Organization for Migration, IOM, kommet cirka en halv million mennesker til Europa fra især Libyen samt i meget mindre grad fra Marokko, Tunesien og Egypten. En del har været mennesker på flugt fra krig i Syrien og Somalia, en del er flygtet fra militærdiktaturet i Eritrea, men flertallet er især migranter flygtet fra fattigdom og håbløse fremtidsudsigter. . Det er især de sidste, der får faresignalerne til at blinke. For hvis mennesker sådan for alvor begynder at flygte fra fattigdom, er der virkelig potentiale for et skræk-scenarie - der er milliarder af fattige mennesker, og skulle bare én procent af dem komme her, vil det være et gevaldigt problem for Europa. Ikke så meget for Danmark - dels på grund af vores geografiske placering, dels fordi vi er et så kontrolleret og reguleret samfund. Det er sværere at leve illegalt her end i mange andre europæiske lande.  . Det gør det heller ikke lettere, at det er så svært at returnere de uønskede. EU har brugt masser af tid og penge på at lave aftaler med forskellige lande i Afrika, men det er svært, og det er endnu sværere at få aftalerne til at fungere.  . Sidste år indgik EU og Mali en aftale om, at det nordafrikanske land skulle modtage et antal afviste asylansøgere mod at få 150 millioner euro, men da nyheden nåede frem til landets hovedstad, Bamako, var den folkelige modstand så stor, at parlamentet stemte nej til aftalen. Modstanden skyldes dels oplevelsen af, at Vesten dikterer, dels at de penge, som afrikanere med bopæl i Vesten sender hjem, har en langt større betydning for folket, end ulandsbistanden har. De hjemsendte penge er større, og de sendes direkte til familierne. . Abonnement på godhed. Kun de ældste vil kunne huske en tid, hvor der ikke blev samlet ind til Afrika. Vi er vokset op med billeder af lidende sorte børn og har fået fortalt, at vi kunne sikre dem et lykkeligt liv for få hundrede kroner om måneden. En slags abonnement på at være et godt menneske og et godt land - hvad Danmark længe har været og trods nedskæringer og omkontering af en del af ulandshjælpen til udgifter til herboende asylansøgere og flygtninge stadig er. . Det er da også blevet til ganske mange penge i tidens løb, og helt overordnet har det hjulpet. Millioner er blevet reddet fra en ellers sikker sultedød, millioner har fået adgang til rent drikkevand, millioner er blevet vaccineret. Den direkte nødhjælp virker. Det er kun en meget lille del af pengene, der går til at sikre enkelte ngo-direktører lønninger i millionklassen, og pengene er heller ikke forsvundet i korrupte diktatorers lommer. . Men den succes - og det må den kaldes, uanset at der findes en del, der hævder det modsatte - er også en del af forklaringen på den voksende befolkning. Det er simpelthen flere mennesker, der overlever - børnedødeligheden er faldet markant, og de fleste børn fødes nu med gode muligheder for at nå at . fejre deres fem års fødselsdag.  Opfindelsen og udbredelsen af den medicin, der kan forhindre hiv i at udvikle sig til AIDS, betyder også, at mange mennesker nu kan leve, til de er fyldt 40. Skelet-sygen - som AIDS blev kaldt, fordi de syge til sidst ikke var mere end skind og ben - er stadig mere udbredt i landene syd for Sahara end noget andet sted på jorden, men flertallet har nu adgang til livsforlængende medicin. I dag er det meget få børn, der bliver smittet af deres mor under fødslen - og færre mødre dør under fødslen. . Alt sammen er et resultat af penge fra den rige del af verden, og på bundlinjen er der ingen tvivl om, at den direkte nødhjælp virker. . Er demokratiet det bedste?. Men betydeligt sværere er det med de nødhjælpspenge, der bruges på at sikre udvikling på den lange bane. Danmark og det internationale samfund har brugt millioner på at sikre demokrati og rettigheder for udsatte grupper. Empowerment af minoriteter og mindrebemidlede har været et centralt ord i tonsvis af ngo-ernes ansøgninger til diverse pengepuljer i de senere år, og der er blevet doneret milliarder til tusindvis af forskellige projekter. Her har succesen foreløbigt været til at overse, og den venter ikke lige om hjørnet. For opgaven er kolossal. Hvis det skal lykkes, skal landenes kultur grundlæggende ændres. Dels tager det tid, dels er det slet ikke så sikkert, at landene og folkene synes, at de har lyst til at blive modelleret efter en europæisk skabelon og konstant få at vide, hvad der er den rigtige måde at gøre det på. Al europæisk og amerikansk fordømmelse af en række landes brutale love mod homoseksualitet har i hvert fald ikke gjort det nemmere at være homoseksuel i de lande - det blev set som hvide lande, der ville tvinge en kultur i gennem. . Vesten har også efter den kolde krigs afslutning brugt milliarder på at forsøge at udbrede demokratiet. Før Sovjetunionens kollaps var Vesten nærmest ligeglad med hvem, der styrede landene - så længe altså at de var på den rigtige side. Nogle af de mest brutale diktatorer sad kun på magten, fordi de fik støtte udefra - det var eksempelvis Vesten, der der betalte for, at Mobuto - præsident i DR Congo - kunne bygge et junglepalads med kontinentets længste landingsbane. Den skulle nemlig være lang nok til, at præsidentens foretrukne befordringsmiddel, et Concorde-fly kunne lande der. Nogen gange fløj det bare fra Paris til junglen lastet med mad og champagne. . Eksemplet er nok bizart, men ikke enestående, for civilbefolkningens vilkår var ikke det vigtigste. Hvis Vesten støttede styret i et land var det så godt som sikkert, at Sovjet støttede en oprørshær - eller omvendt. Mange af de krige, der blev udkæmpet i Afrika, handlede mere om magtforholdet mellem Sovjet og USA, end det handlede om Afrika.. Land på vej frem . Men siden 1989 har Vestens indsats handlet om at få indført demokrati, og den har trods alt været rimeligt succesfuld - de fleste lande har i dag en slags demokrati, og selv om det kun sjældent lever op til vores standard, så er det der dog, og selvom valgfusk stadig afgør valg, så foretrækker samtlige statsoverhoveder trods alt at have en vis folkelig opbakning og lytter derfor også til folkestemningen. . Men om demokrati altid er den rigtige løsning for fattige lande er ikke helt sikkert, og det er heller ikke nødvendigvis den retning, kontinentet udvikler sig i. . En af de få virkelige succeshistorier fra det afrikanske kontinent er Rwanda, der efter folkemordet i 1994 var et land fuldstændig i ruiner - cirka en million var døde, endnu flere var på flugt, og alt var ødelagt - men i dag fremstår landet som et af Afrikas mest velfungerende, fremgangsrige og mindst korrupte. Selv målt op mod Europa er det et trygt land. Vejene er gode, og 4-G forbindelsen forbilledlig. Intet andet land har flere kvinder i parlamentet, det er et af de reneste lande på jorden, og selvom det stadig er meget fattigt, så har regeringen sørget for opfyldelse af en hel basal menneskerettighed: Alle huse har metaltag. Det lyder måske ikke af så meget i Europa, men i Centralafrika er det virkelig af stor betydning at være sikker på at kunne sove i tørvejr i regntiden. Så på mange måder er Rwanda et mønsterland, men der er bare et problem. Landet er ikke videre demokratisk. Den seneste folkeafstemning vandt den siddende præsident Paul Kagame med usandsynlige 99,4 procent af stemmerne - og samme præsident bliver også jævnligt anklaget for forfølgelse af politiske modstandere både i og uden for landet. . Det har kostet ham og landet europæiske venner og penge, men det har ikke fået Kagame til at ændre holdning eller retning: Det er ikke de hvide, der skal bestemme hverken Rwandas ellers kontinentets fremtid. Det skal afrikanerne selv. . Og i hvert fald i 2018 vil det blive et slags motto for Afrika, Kagame er nemlig valgt som formand for den afrikanske union, AU, der tæller alle lande, og er ganske magtfuld. Kagames vision er et kontinent, der i størst muligt omfang står sammen om udfordringerne. Der skal laves et fælles indre marked, en fælles kontinental infrastruktur og så skal der sikres fri bevægelighed for alle på kontinentet. . Det er der ikke i dag, men hvis det bliver til virkelighed, vil der være fri passage for alle hele vejen op til Libyens kyst.  . Der er i hvert fald ingen tvivl om, at AU med Kagame som formand har fået en leder, der ikke er til fals for slesk tale eller lyssky pengetransaktioner. .