Vent med flyttebilen. Fiskeriministeriet - eller den del af det daværende Ministeriet for Fødevarer, Landbrug og Fiskeri, som varetog fiskeridelen af butikken - fik for nylig en ordentlig rusketur, da det blev afsløret, at ministeriet ikke administrerede fiskerikvoterne i overensstemmelse med politikernes intentioner på området. Det kostede udover skrammer på renommeet også to ledende medarbejdere deres stillinger, idet de blev forflyttet.. I kølvandet på flytningen af området fra et ministerium til et andet foreslog Socialdemokratiets fiskeriordfører, Simon Kollerup, så i går at flytte Fiskeristyrelsen rent fysisk til Nord- jylland. Det vil i givet fald betyde 250 statslige arbejdspladser til regionen, og Simon Kollerup opfordrede da også statsminister Lars Løkke Rasmussen til at slå til under festlighederne i forbindelse med Hanstholm Havns 50-års jubilæum og love udflytning her og nu.. Den opfordring til at gøre noget her og nu må vel mest betegnes som politisk drilleri, al den stund Kollerup udmærket godt ved, at stats- ministeren ikke kan improvisere en udflytning af en statslig styrelse med få timers varsel og mest af alt forsøgte at få den ellers så udflytningsivrige regering til at fremstå som en flok centralistiske fodslæbere. Og den blev da også rutinemæssigt afvist af Karen Ellemann, minister for ligestilling, nordisk samarbejde og fiskeri. Til næste år kan man snakke om det, lyder det. Tilbage står så det faktuelle: at det egentlig lyder som en meget fornuftig idé at flytte Fiskeristyrelsen herop, hvor det meste af dansk fiskeri har hjemme. Til gengæld vil det være forhastet at forpligte sig til at gøre det hu-hej vilde dyr. En statslig styrelse, der i forvejen er i tovene efter kritikken fra statsrevisorerne og flytning til et andet ministerium, risikerer at gå helt i opløsning, hvis man risikerer at miste en stor del af medarbejderne i forbindelse med en flytning - og en styrelse i kaos er der ingen, der har brug for. Heller ikke fiskeriet, der da også opfordrer til eftertænksomhed, inden man bestiller flyttebilen. .