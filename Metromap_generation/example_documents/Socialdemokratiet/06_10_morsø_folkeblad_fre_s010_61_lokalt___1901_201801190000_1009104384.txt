Tore Müller: Ledelse frem for   styring. MORS: For kommunalpolitikerne markerede årsskiftet begyndelsen på den nye, fireårige valgperiode. Men for Tore Müller startede arbejdet reelt allerede, da konstitueringen var på plads efter valget i november. Tore Müller var blevet ny formand for børne- og kulturudvalget, og meget hurtigt begyndte mails’ene at plinge ind i Tore Müllers indbakke. Fra folk rundt omkring i kommunen, der gerne ville gøre den nye formand opmærksom på den ene eller andet.. - Dem gik jeg så i gang med at svare på, fortæller 44-årige Tore Müller, der er tilbage i kommunalpolitik efter en pause på fire år - nu som repræsentant for Socialdemokratiet. I 2009 blev han valgt for SF, men forlod partiet og var med til at stifte Demokratisk Balance midt i valgperioden.. Denne gang var det egentlig Tore Müllers plan at søge valg til regionsrådet. Men Socialdemokratiet har den praksis, at man kun opstiller én regionsrådskandidat i kommunen. Aftalen blev så, at det skulle være Lauge Larsen, tidligere borgmester og senest børne- og kulturudvalgsformand, mens Tore Müller stillede op til kommunalbestyrelsen. Og i konstitueringen faldt brikkerne sådan, at han overtager Lauge Larsens gamle formandspost.. Er det et politisk drømmejob for dig?. - Det ved jeg ikke, om jeg vil sige. Men min profil passer rigtig godt til det. Jeg har fire børn og er blevet morfar sidste år. Og så er jeg jo kulturmand hen ad en kant. Så på den måde kan jeg være med til at byde ind med noget, siger Tore Müller, der er tidligere organist, musiker, musiklærer og korleder - og som siden 2002 har været administrativ leder i Limfjordsteatret. Et job, hvor han nu går ned i timetal for at få tid til kommunalpolitikken.. Første dag i formandsstolen. Onsdag kunne han formelt indtage formandsstolen, da det nye børne- og kulturudvalg holdt sit første møde.. Her godkendte man blandt andet en sprogpolitik for de 0-16-årige - et nyt indsatsområde, som skal sikre, at alle børn og unge - fra nul til 16 år - bliver bedre til sprog.. Det er blot en af flere politikker, der er blevet vedtaget af det tidligere udvalg, og som nu skal føres ud i livet.. - Kulturpolitikken er vedtaget, og skal implementeres. Og så glæder jeg mig rigtig meget, og det gør hele udvalget, til at sætte fingrene dybt ned i at lave en ny ungepolitik, siger Tore Müller om et politikområde, der - som omtalt i Morsø Folkeblad flere gangen indenfor den sidste uge - har været planlagt i et års tid, men som altså først nu er på vej til at blive realiseret.. Foreninger, fritidsliv og hele folkeoplysningsområdet er andre områder, det nye udvalg skal til at kigge på. . - Og så ligger der nogle projekter, som jeg også glæder mig til at komme i gang med. Sammen med Socialstyrelsen skal vi i gang med en tidlig indsats for børn. Og vi skal kigge på at arbejde på tværs af forvaltningerne. Hvis vi skal have et barn til at trives, kan det være ligeså vigtigt at se på hele familiens trivsel.. Fokus på ledelseskultur. Men ikke mindst vil Tore Müller meget gerne få sit udvalg med på at sætte fokus på ledelseskulturen i kommunen.. - Jeg vil gerne arbejde for, at vi sætter ram. mer i stedet for, at vi går ind og styrer i detaljer. Vi skal have mere ledelse i stedet for styring.. - Vi skal være gode til at sætte rammer, og så give rum til institutionerne og til de ledere, vi har ansat.. - Vi er en lille kommune, og alle kender alle. Det kan være en kæmpe fordel, men også en ulempe, hvis naboen kommer og gerne vil have en til at ordne en sag. Der skal vi være gode at sige: Nej, vi skal lede, men vi skal ikke styre. Ledelsesretten skal vi give tilbage til de folk, vi har ansat til det.. Tore Müller vil også gerne udfordre de nationale tests i folkeskolen:. - Det håber jeg, udvalget er med på. Man jubler over 12-tallerne, og higer efter dem. Men jeg kunne godt tænke mig, at man også jublede over et 2-tal. Nogle gange ligger der meget mere arbejde bag et 2-tal. Det giver ikke mening for mig at kalde unge mennesker svage, fordi de kun får 2 eller 4.. - Jeg bliver træt af at høre om Pisa-undersøgelser og om, hvordan vi ligger i forhold til andre kommuner. Vi skal skal skabe hele mennesker med nogle andre værdier og kompetencer, siger Tore Müller.. Han understreger, at det ikke er noget, han endnu har diskuteret med de seks andre medlemmer af børne- og kulturudvalget:. - l udvalget skal vi snakke om, hvad vi sammen vil prioritere. Men det er nogle af de tanker, som jeg har gjort mig, om hvad vi skal kigge på.. Rundt på hele øen. Og så er det i øvrigt planen, at udvalget hurtigst muligt skal rundt på hele øen for at hilse på i alle skoler og børnehaver, hos dagplejere og i alle kulturinstitutioner og andre, som hører under udvalgets ansvarsområde..