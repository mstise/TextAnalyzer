Til moleret dem skilte. ØSTER JØLBY: Vi skulle tre timer hen og tæt på afslutningen af Morsø Folkeblad og Radio Limfjords fælles valgmøde i Det Ottekantede Forsamlingshus, før der i aftes for alvor sprang gnister i salen og blandt politikerne i panelet.. Det var atter moleret på Nordmors, der fik øen til at brække over i to, som ingen anden sag har gjort i årevis. Jovist var der sidste år blæst om vindmøllerne, men det endte jo i en konsensus mellem befolkning og politikere om, at Mors slet ikke skal have nogen nye. Den beslutning blev ganske vist anfægtet som ikke værende eviggyldig af et par spidskandidater i aftes, men det vil næppe føre til opstillinger af kæmpemøller i den valgperiode, som de syv opstillede lister på Mors slås om at få del i.. Anderledes forholder det sig med det gyldne råstof, som delvist har placeret sig fatalt i nogle kystlandskaber, som nogle morsingboer oplever som uerstattelig natur og andre som noget, man bør udnytte og grave pænt store huller i. Ikke uventet var det gravemodstanderen og lodsejeren Jørgen Saaby, Sundby, der som spørger fra salen antændte gnisten.. - Vindmøller kan pilles ned. Råstofgrave vil altid være der, og ingen flytter til Mors for at blive nabo til sådan en. Kommunen vedtog i august Kommuneplantillæg nr. 12, der vil tillade gravning af moler i Stærhøj. Hvem skal betale det tocifrede millionbeløb, det vil koste at udbygge og vedligeholde Fårtoftvej og Fårtoftmark til de tunge transporter?, spurgte Jørgen Saaby.. Enhedslistens Bo Fink, der også er modstander af molerindvinding, greb bolden:. - Jeg håber meget, at det kommuneplantillæg bliver underkendt i klagenævnet, og så kan det ende med, at projektet er dødt. Men hvem har I tænkt jer skulle betale vejen?, spurgte Bo Fink sine politikerkolleger.. Meiner Nørgaard (DF) svarede:. - Vi kan ikke standse al udvikling på Mors. Vi er nødt til at have noget at leve af, selv om mange har svært ved at indse det. Men hvis vi griber det rigtigt an, kan vi også trække mange turister til bruddet, som man gør på Fur. Den vej koster en million at anlægge, men så får vi også sløjfet to farlige udkørsler til rute 26, sagde teknik og miljø-formanden.. Borgmester Hans Ejner Bertelsen (V) tog ordet:. - Det er en kommunal opgave at sikre den vej, og hvis for eksempel Novo Nordisk kommer og vil lave virksomhed på Mors, kan vi ikke sige til dem, at de må selv lave en vej. Det, folk flytter hertil for, er job, og der må vi udnytte moleret som den ressource, vi har. Og det bliver et flot område, når vi er færdige med at grave i Stærhøj Øst, sagde Venstres spidskandidat.. De konservatives ditto, Thomas Jensen, arbejder selv på molervirksomheden Imerys:. - Vi skaber natur, når vi graver et hul. Det er det, vores turister kommer og kigger på ved Ejerslev Havn og på molermuseet. Det sætter Nordmors på landkortet og skaber arbejdspladser, sagde Thomas Jensen og blev mødt med aftenens hidtil største bifald.. Liberal Alliances Uffe Korsgaard var mere betænkelig.. - Jeg stemte for lokalplanen i sin tid, men da vi skulle vedtage lokalplantillægget, foreslog jeg en timeout. I mellemtiden var det kommet frem, at der var gjort store molerfund ved Hesselbjerg, og de burde efter min mening undersøges først. Med hensyn til vejen, er det nyt for mig, at der er bevilget penge. Jeg har forstået det på den måde, at man ville optage forhandlinger med virksomheden om medfinansiering, sagde Uffe Korsgaard.. Bo Fink fik atter ordet:. - Jeg mangler stadig svar på, hvad driftsomkostningerne bliver på den vej, når der skal køre tunge transporter i 20 år. Det havde været mere ansvarligt, hvis kommunen havde satset på Hesselbjerg, der er tæt på fabrikken og med god vejforbindelse. I stedet har den nuværende kommunalbestyrelse skrevet en blankocheck ud på fremtidige skatteyderes vegne, og det er dybt utilfredsstillende. Man er helt ude i hampen, for der er stort set ikke arbejdspladser tilbage i moler, sagde Bo Fink. og modtog også stort bifald.. - Det er dig, der er langt ude. Man kan ikke give sig til at prissætte privates brug af kommunale veje. Og vi har masser af natur på Mors, som vil trække turister og bosætning til, blandt andet i de nye og kommende vådområder, replicerede Meiner Nørgaard.. Tilbage til start. Aftenen startede i et fredsommeligt hjørne under den indledende efter tur udspørgning af to repræsentanter for hvert parti. De comeback-søgende konservative vil godt holde den grønne energi ved lige ved at tillade udskiftning af nogle af de eksisterende vindmøller. Til det uundgåelige spørgsmål, hvorfor vælgerne skal krydse ved K og ikke ved V, svarede Thomas Jensen:. - Vi tør lidt mere, blandt andet omkring alternative . bosætningsformer. Det kan da godt være, at Venstres folk kommer fra alle dele af øen, men de stemmer nok oftest, som de har aftalt. Ved at være os selv har vi muligheden for ikke at hoppe med på vognen, sagde han.. Om K kunne finde på at pege på en borgmester uden for de fire borgerlige partier, der har indgået valgforbund, svarede Rasmus Christensen (K):. - Nej! Vi går fuldt ind for Hans Ejner som borgmester.. Det gør Enhedslisten ikke, og det udenforstående venstrefløjsparti har heller ikke villet øge sine chancer ved et valgteknisk samarbejde med Socialdemokratiet.. - Sidste gang manglede vi kun 40 stemmer i at komme ind, og i mellemtiden er vi blevet et mere etableret parti, som vælgere fra nogle af de partier, der ikke stiller op på Mors, godt vil støtte, sagde Bo Fink (EL) fortrøstningsfuldt.. Partiet vil fremme økologi gennem en nystartet organisation, der bygger på private aktier:. - Økologisk landbrug kan herved blive en folkesag, som vindmøllerne var for en generation siden, sagde Jens Andersen (EL). . Dansk Folkeparti kunne svare positivt på, at det har vilje til at bruge flere penge på kernesagen ældreområdet:. -  Kommunens økonomi er blevet bedre. Vi har stort set ingen arbejdsløse og vore udgifter svarer til indtægterne. Det frigør penge, som vi gerne vil bruge på kerneområderne, herunder de ældre, sagde Meiner Nørgaard (DF). . Han udelukker kategorisk, at det kan blive aktuelt at pege på Viggo Vangsgaard (S) som borgmester, selv om de to partier ind imellem har fodslag på Christiansborg.. - Vi er en del af det borgerlige valgforbund og skal finde en borgmester inden for det, sagde Meiner Nørgaard, der blev sekunderet af Lars Brian Hovmøller.. Adspurgt synes Uffe Korsgaard (LA) ikke om, at Morsø Kommune indtager en 81. plads blandt de 98 kommuner, når det gælder gæld per indbygger.. - Den skal vi fortsat have nedbragt, og det vil frigive ressourcer til vores drift. I indeværende år ser det ud til, at vi undgår at optage lån, så vi er på rette vej, sagde Uffe Korsgaard.. Thomas Dahlgaard (LA) ville gerne bruge pengene på at uddanne Morsø Kommunes skolelærere bedre:. - Vi ser ikke så gode ud i 9. klasses afgangsprøver i dansk og matematik. Vi håber at kunne få linjefagsuddannet alle lærere, sagde han.. Uffe Korsgaard har i perioden vist sig som en i flere andre partiers øjne kontroversiel formand for det kommunalt ejede Morsø Forsyning. Det har Demokratisk Balance krævet øget styr på:. - Kommunalbestyrelsesmedlemmer med forskellige kasketter skal ikke skændes om strategien, sagde Poul Kristensen (DB). På spørgsmålet, om DB kan gå ind for, at Korsgaard fortsætter som formand, var hans svar nej.. Spidskandidat Ellen Philipsen Dahl (DB) erkendte, at det ikke er Mors-partiet, der har fostret ideen om, hvad Ørodde i Nykøbing bør bruges til fremover:. - Men vi vil gerne tage æren for at have sat skub i ideerne. Og der har vi foreslået et råt wellness-område for de mange, og hvor vi ikke skal have mere bebyggelse, end hvad der kan ligge på den nuværende campingplads, som flyttes, sagde hun. . Viggo Vangsgaard (S), der undervejs i valgkampen har peget på Ellen Philipsen Dahl som borgmester, hvis ikke han selv kan blive det, måtte svare på, om han i det hele taget selv vil:. - Konstitueringen er de lange knives nat, men hvis man vil øget velfærd, bør det blive mig. Jeg vil gerne bruge af en kassebeholdning på 40 millioner kroner uden at tømme den. Vi har lavet de strukturændringer, der skal til og kan låne det, der svarer til, hvad vi afdrager, sagde Viggo Vangsgaard.. - Vi skal skabe nogle bedre læringsmiljøer på skolerne, og vi har råd til at forbedre både institutioner og ældreområde, supplerede Bettina Lund (S).. Venstres spidskandidat, Hans Ejner Bertelsen, forsikrede om, at der stadig er belæg for at vælge ham og hans påpasselige økonomiske tilgang:. - For det skal fortsat gå godt med økonomien. Det er baggrunden for, at vi kan lave en udviklingsdagsorden og flytte nogle hegnspæle, som gør, at man udefra får øje på Mors. Hos os er der jobgaranti og kvalitet i alle vores tilbud. Ingen tvivler på, at Mors fortsat skal være selvstændig kommune, sagde Hans Ejner Bertelsen, der blev suppleret af Hanne Haldrup..