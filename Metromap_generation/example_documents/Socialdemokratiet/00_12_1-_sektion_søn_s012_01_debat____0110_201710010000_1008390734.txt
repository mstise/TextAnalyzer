Intet hjerterum. VLAK-POLITIK: I Danmark har vi en re- gering, der ikke regerer, men tværtimod bliver regeret. Den har ganske vist ikke et flertal imod sig i Folketinget, hvilket jo ville betyde, at den måtte gå af. Men den har heller ikke et flertal for sig, sådan at den kan regere. Situationen er meget aparte, men slet ikke usædvanlig. Den siddende regering bliver siddende, fordi den gerne vil det, og fordi der ikke i oppositionen er vilje nok til at stemme den ned. Et enkelt parti i oppositionen kan nemlig udnytte regeringens pinlige situation til at styrke sin egen magt og position. . NØGLEN TIL forståelse af den skyggetilværelse, regeringen fører, er Dansk Folkeparti. Regeringen har i dette efterår i store finanslovsudspil meldt drabeligt ud om skattelettelser, afgiftslettelser og andre lettelser. LA skulle ligesom have et alibi for at være med i regeringen, og inderst inde i et Venstre-hjerte - langt inde - er man vel stadig liberal? Men på en ansvarlig måde! De store bluf-udregninger af den procentuelle lettelse for HK’eren i Føtex og direktøren på Østerbro har været umådeligt banale eksempler på, hvordan man har ønsket at sælge sine direktør-sympatier i retfærdighedens og lighedens navn og opereret med skjulte forudsætninger, der gælder ad Vandsbeck til. Procenter er meget godt, men spørg altid om procenter af hvad og på hvilke forudsætninger. . DET RÅBER jo til himlen, at den svage regering melder så drastisk ud og meget bevidst ønsker at skævvride forholdet mellem privat og offentlig sektor. Man kan selvfølgelig kompensere for sin ubetydelighed ved at tale sig op og gøre sig til en elefant. Det er myggens måde at hævde sig på. Og mens den offentlige sektor er sat på kur, to procents besparelse hvert år ud i - måske - al fremtid, to procents effektivisering hver år ud i - måske - al fremtid, så skal den private sektor bevilliges en fest uden lige: skattelettelser og afgifts- lettelser til et ekspanderende forbrug. Køb en større bil, og du deltager i re- geringens forbrugsfest - gerne en af de store benzin- eller dieselslugere, der nærmest ligner en kampvogn i krigen på landevejen og motorvejen. Tag på endnu en luksusferie og læg pengene i en fremmed statskasse.. IDEOLOGIEN ER, at vi skal belønne dem, der tjener pengene. Ideologien er så misvisende som et knækket vejskilt. Hvad uddannelsesvæsenet betyder for samfundets produktivitet, er langt vigtigere end en mere eller mindre smågal direktørs genistreger. En fejret Lego-direktør f. eks. Men nej - uddannel- serne skal spare, hele vejen rundt fra skoler til universiteter, så virksomhedslederne kan stikke et smukt provenu i lommen. Jeg glemte selvfølgelig Føtex-assistenten, der kan glæde sig over sine 500 kr. Det rækker til en tur i Farm Fun med børnene, men så er man også glad for både skatteministeren, finansministeren og økonomiminis- teren, der jo bedyrer, at dette sætter gang i Danmark. Det driftige Danmark skal stimuleres ved absurde gevinster, mens hverdagens folk, f. eks. dem der er sat uden for arbejdsmarkedet, kan kigge i vejviseren efter minimale forbedringer. Ingen gulerod her, kun pisk. . Regeringen har med trompeter og fanfarer meddelt sine dybeste tanker om en kommende finanslov, og Kristian Thulesen Dahl har sagt nej! . Så er den faktisk ikke længere. Det bliver ikke til noget. Heldigvis - og Gud hvor er det mærkeligt at skulle støtte sit hoved til Dansk Folkeparti. . Jeg er nødt til at indrømme, at Dansk Folkeparti af og til kommer med fornuftige forslag og rejser gode diskussioner. Det kan undre mig, at Socialdemokratiet som et stort, erfarent parti ikke er i stand til at gøre det samme, men hele tiden lægger sig i læsiden. F. eks. forslaget om at bilafgifter skal fremme salget af el- eller hybridbiler: det er ganske enkelt fremtiden.. NÅ, DET blev så ikke lige den aftale, der kom igennem, men en aftale om mere sikkerhed og bedre benzinøko- nomi: flere ”kampvogne” på de danske veje. Så meget for Dansk Folkepartis grønne interesser! . Det undrer ikke. Det som undrer er, at finansieringen af ”kampvognene” til den danske middel- og overklasse bl.a. hentes fra  besparelserne på kontanthjælpsloftet og andre tiltag.  Dansk borgerlig politik er som sædvanligt ikke bare fodslæbende, men en krigerisk omvendt Robin Hood, der tager fra de fattige og giver til de rige. Det kan ikke være mere provokerende. . Tak til NORDJYSKE for artiklen ”Arbejdsløse betaler for billigere biler” (23.9). Så meget for Dansk Folkepartis omsorg for den ”lille mand”.. Og for at det nu kan komme til at gå godt i forretningen Danmark, er den første forudsætning indlysende nok, at de rigeste skal gøres rigere, og den anden forudsætning er lige så indlysende, at vi stopper med at tage flere kvoteflygtninge (ca. 500 om året). . Inger Støjberg har sagt, at vi har taget vores del, og at vi ikke har råd til flere, og at integrationsproblemerne er så store, at flere flygtninge og asylansøgere vælter dette samfund om kuld. . Mette Frederiksen siger det samme, og Dansk Folkeparti har længe sagt det samme. . En talemåde fra gamle dage - ofte indvævet i en klokkestreng på væggen i den fine stue i et 50’er-hjem - lød: ”Hvor der er hjerterum, er der husrum”. I dag lyder den: ”Der er hjerterum, hvor der er husrum”. Og i øjeblikket er der ikke husrum i Danmark, for hjertet har allerede strakt sig langt nok, er opfattelsen. . Der er næppe tvivl om, at opgøret med kvoteflygtninge skal ses i et større perspektiv, der handler om et opgør med de internationale konventioner. Tendensen er, at vi vil bestemme i eget hus, og det betyder, at vi ikke vil anerkende højere retslige og etiske principper, end vi selv synes er berettigede. Det er et skråplan og en selvforgudelse..