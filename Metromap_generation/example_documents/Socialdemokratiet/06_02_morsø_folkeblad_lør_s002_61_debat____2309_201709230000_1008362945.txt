Nyt principprogram svigter værdier. VÆRDIER: Socialdemokratiet har i weekenden vedtaget et nyt principprogram. Det er et stort og omfattende arbejde. Men jeg hæfter mig dog ved, at partiet værdimæssigt har bevæget sig langt væk fra de værdier, som jeg regnede med, at det arbejdende folk i Danmark stod for.. For mig er det uforståeligt, at partiet ikke ønsker, at danskerne ikke skal kunne beholde lidt mere af det, de tjener til sig selv. Jeg må forstå, at lavtlønnede ikke skal have lov at råde over sine egne penge. . Partiet, som har været imod kommunister og andre planøkonomisk indstillede personer, stod, fornuftigt nok, bag privatiseringer af telefonselskaber, lufthavne og energiselskaber, fordi det grundlæggende ikke er en statsopgave at drive virksomhed. Men som opposition fortryder partiet alt. Man må forstå, at det ville være bedre, hvis politikere skulle drive virksomhederne. At budgetter skal forhandles over finansloven. . Og nu kniber det også med forholdet til reelle fakta. Partiet har i den grad været centralistisk - både ideologisk og praktisk. Nu skal det hele være omvendt. Partiet har glemt, at det var en del af politi- og domstolsreformen - blot for at tage et eksempel. Partiet har glemt, at det foreslog at lukke små friskoler med få elever i vore landdistrikter. Partiet har glemt, at de faktisk lavede en evaluering af kommunalreformen i 2013, som ikke gav anledning til, at Socialdemokratiet ville ændre reformen. Og partiet glemmer i øvrigt også ønsket om flere opgaver til regionerne og ikke til kommunerne - som er tættere på borgerne.. Det nye partiprogram blev dog ikke vedtaget uden sværdslag. At have en realistisk tilgang til kvoteflygtninge gav problemer i baglandet. Det kommer ikke bag på mig. Partiet bærer et hovedansvar for den dybt uansvarlige flygtningelov fra 1983. Nu fortryder man. Men skyder samtidig skylden på alle andre. Det, mener jeg ærligt talt, er ynkeligt… . Socialdemokratiet har bevæget sig fra at være et parti, der varetog det arbejdende folks interesser til at være et populistisk parti, der bare er imod. Partiet leverer ingen rigtige løsninger: Det er imod, at det skal kunne betale sig at arbejde. At skatteborgernes penge bruges mest effektivt. At udlændinge, der kommer til Danmark skal i arbejde.. I stedet lefles der for jantelov. Der bruges falske påstande om skattelettelser (som partiet selv gennemfører, når de danner regering) og offentlig finansieret velfærd. Forståelsen af, at et velstående og fremgangsrigt samfund er forudsætningen for, at vi kan gøre en effektiv indsats for samfundets svageste, er forsvundet.. Socialdemokratiet har glemt sammenhængskraften i Danmark. At vores samfund er velstående, fordi folk går på arbejde. Fordi virksomhederne investerer og skaber vækst.. I dag er partiet blevet talsmand for jantelov, misundelse og modstand mod fremskridt og selve fremtiden. Det er trist, at Socialdemokratiet ikke har brugt diskussionen om et nyt principprogram til at forme en positiv vision for Danmark. Et Danmark, hvor vi glæder os over succes - både andres og egen. Hvor flid belønnes. Hvor markedsøkonomiens overlegenhed bruges til at sikre skatteborgerne mest mulig værdi for deres skattekroner. Hvor der stilles rimelige krav til nye folk i vores samfund.. Partiet har desværre valgt at være imod. Ikke for noget. Men imod. Det er reaktionært. Det er trist. Og det er ikke, hvad Danmark har brug for..