Midler fra satspulje skal fremme integration og bekæmpe bander. INDLAND: Flere udlændinge skal integreres gennem beskæftigelse og det danske foreningsliv. Samtidig skal der sættes en stopklods for rekrutteringen til bandekriminaliteten.. Derfor indgik forligspartierne onsdag en delaftale om satspuljen, der hvert år går til at forbedre vilkårene for svage og udsatte.. Aftalen er på Udlændinge- og Integrationsministeriets område.. Aftalen indeholder en række elementer og udmønter en kvart million kroner over fire år.. Eksempelvis skal integrations- og beskæftigelsesambassadører være med til at sikre, at kommunerne får langt flere flygtninge ud på virksomhederne.. - Hver anden flygtning og familiesammenførte skal være i beskæftigelse inden for tre år efter deres ankomst.. - Nu hvor vi kan se, at langt flere flygtninge bliver vurderet som jobparate, så er det bare med at få dem i sving, siger udlændinge- og integrationsminister Inger Støjberg (V) i en pressemeddelelse.. I aftalen afsættes der blandt andet syv millioner kroner til en reserve, der blandt andet kan bruges til opgør med æresrelaterede konflikter og vold mod kvinder.. Projektet Get2Sport, der skal styrke idrætsforeninger i udsatte boligområder, forlænges med tre år til og med 2021. Desuden afsættes der midler til at formidle flere fritidsjob til børn og unge.. 15 millioner kroner er afsat til repatriering af flygtninge, som kommunerne står for. Hvis personer frivilligt vender hjem til oprindelseslandet, får de penge med, men det er der ifølge regeringen for få, der gør.. En ny arbejdsgruppe skal sammen med kommunerne sætte en stopper for bandernes rekruttering af børn og unge indvandrere.. - Vi ser gang på gang, at mindre søskende lader sig inspirere af kriminelle storebrødre eller andre dårlige rollemodeller i deres nærmiljø, mens forældrene er fuldstændigt fraværende.. - Ansvarsløse forældre straffes økonomisk, hvis ikke de magter at holde deres børn væk fra kriminalitet, siger Inger Støjberg.. Get2Sport er i dag til stede i 23 udsatte boligområder i 16 kommuner og kæmper for at udsatte børn i boligområder tager del i foreningslivet. Aftalen glæder Socialdemokratiet. . - Det er vigtigt for os, at idrætsforeninger i udsatte boligområder kan få økonomisk støtte til driften og indkøb af spillerdragter og andre ting, der kan gøre det lidt billigere for de fattigste familier at sende deres børn til sport, siger folketingsmedlem Mattias Tesfaye (S).. Enhedslisten står som det eneste parti uden for aftalerne om satspuljemidlerne. . Partiet er uenig i finansieringen, der findes ved at lade offentlige ydelser som pensioner og kontanthjælp stige med en langsommere takt end lønninger.. /ritzau/.