Ingen grund til forargelse. VALGKAMP: Jeg er forundret over den måde, NORDJYSKE prioriterer stoffet på. Avisen bruger to helsider i søndagsudgaven til at få Venstres byrådskandidat Tina French Nielsen (V) til at blive forarget over, at tidligere kommunaldirektør og nuværende folkepensionist Jens Kristian Munk, hjælper Socialdemokratiet i den kommunale valgkamp. . Jeg havde hellere set, at NORDJYSKE brugte de to siders spalteplads til at skrive om, at Folketinget har vedtaget en lov, som kan betyde, at de økonomisk svageste pensionister fra 1. oktober 2017 bliver snydt for de personlige tillæg. Snydt, fordi kommende folkepensionister, som det ellers har været tilfældet i over 60 år, ikke har fået en melding om, at de skal huske at søge folkepension og de personlige tillæg. . I øvrigt har Jens Kristian Munk vel sin fulde frihed til selv at bestemme, hvad han vil bruge sin pensionisttilværelse til. . Det, som Venstre bliver forarget over, er, at Jens Kristian Munk skal planlægge og koordinere, at frivillige hænger plakater op i lysmasterne, uddele valgmateriale til borgerne i Aalborg og sørge for gadeaktiviteter og andre aktiviteter, ligesom alle andre partier bruger frivillige til. . Det synes jeg ikke, at NORDJYSKE skal bruge to sider spalteplads til i en søndagsudgave. .