Viceborgmester ude. JAMMERBUGT: Per Vandkrog troede, han skulle være viceborgmester. Nu er han ikke engang i kommunalbestyrelsen. Sølle fire stemmer til forskel gjorde, at Jens Ørtoft (også DF) i stedet tager hans plads. Det var en tydeligt skuffet Per Vandkrog, NORDJYSKE talte med kort efter, at borgmester Mogens Gade (V) havde ringet og forklaret ham, at han desværre ikke kom ind:. - Jeg er da selvfølgelig ked af det, siger han.. - Men det er livets gang i Lidenlund, siger Per Vandkrog.. Han fortsætter med at forklare, at han godt kunne have bedt om en omtælling, men han vil hellere lade den ligge og lade afløseren Jens Ørtoft og DF’s andet kommunalbestyrelsesmedlem, nuværende 1. viceborgmester Anne-Mette Ulstrup, få fred til at lave forhandlinger med Mogens Gade om en revideret konstituering.. Overrasket afløser. Jens Ørtoft er målløs. Da han gik hjem på valgaftenen, havde han ikke i sin vildeste fantasi troet, det skulle blive til en kommunalbestyrelsesplads.. - Jeg er meget overrasket og meget glad, siger Jens Ørtoft.. - Men jeg er da ked af, at jeg har taget pladsen fra Per. Han er vores spidskandidat, og så er han en rigtig god mand, som jeg sætter stor pris på i arbejdet i DF. . - Sådan er demokratiet jo, og vælgerne har talt, siger Jens Ørtoft og tilføjer, at han hellere ville have set det korrekte resultat på valgaftenen.. Han har allerede gjort sig tanker om, hvilken position han ønsker sig i kommunalbestyrelsen.. - De poster, som Per Vandkrog forhandlede sig frem til, de passer som fod i hose til mig, siger han og referer især til posten i økonomiudvalget. . Dertil er han interesseret i en post i teknisk udvalg. Han ønsker endnu ikke at udtale sig om, hvem af ham selv og Anne-Mette Ulstrup, der går efter 1. viceborgmesterposten. Og det er hun for så vidt enig i. Der skal ske en intern drøftelse samt en forhandling med borgmesteren, før noget som helst ligger fast:. - Jeg ved ikke noget endnu, siger Anne-Mette Ulstrup, før hun endnu har haft tid til at tale med hverken Ørtoft eller Vandkrog.. - Vi havde jo lavet en konstituering, men nu har situationen jo ændret sig.. - Det var slet ikke faldet mig ind, at Per Vandkrog slet ikke ville blive valgt, siger hun.. Gade vil have bredt forlig. Mogens Gade har endnu ikke fået armene ned efter det overvældende resultat på valget tirsdag, hvor hans Venstre fik 14 ud af 27 mandater. Selvom partiet nu har absolut flertal, sigter Mogens Gade stadig efter en bred konstituering.. - Målet med forhandlingerne er nu at få en konstituering, hvor alle 27 kommunalbestyrelsesmedlemmer er med, siger Mogens Gade.. Han har i løbet af dagen holdt møder med Venstre-gruppen samt Jens Chr. Golding, Socialdemokratiets borgmesterkandidat ved valget. Sidstnævnte blev inviteret til bordet bl.a. for at finde ud af, hvad der skal til, for at han kan igen i næste valgperiode kan komme med i konstitueringen og samtidig blive 2. viceborgmester.. Også Borgerlisten har været til forhandling med Mogens Gade og Venstre.. Borgmesteren udtalte kort efter valgsejren tirsdag aften, at han mener, at bl.a. Borgerlisten er gået lidt hårdt, og nogle gange ufint, til Mogens Gade. Alligevel håber han på, at også Borgerlistens ene medlem kommer med i konstitueringen.. - Sådan er politik, og det er ikke en søndagsskoleudflugt. Det var valgkamp, og nu når den er slut, så håber jeg, vi kan få et godt samarbejde. . - Som jeg ser det, handler det om sund fornuft fra både deres og vores side, siger Mogens Gade.. Der er konstitueringsmøde fredag klokken 15, og forhandlingerne om udvalgsposterne fortsætter indtil da, fortæller borgmesteren.. S stiller krav. Jens Chr. Golding er ikke helt tryg ved at kalde sig selv 2. viceborgmester endnu.. - Jaaa, men det bærer jo nok derhen af, siger han.. - Men vi har stadig lige lidt, der skal falde på plads. Vi vil gerne have lidt politik skrevet ned, før vi går med i konstitueringen, siger han og nævner nogle af de sager, Socialdemokratiet er gået til valg på: . - Vi vil gerne have bedre normeringer i børnehaverne, vi vil gerne have mad tilbage på plejehjemmet og vi vil gerne tage hånd om de handicappede børn, som der har været så meget tale om på det sidste, siger han og fortsætter med at nævne, at Socialdemokratiet også ønsker at udbygge projekt ”Liv i By og Skole”..