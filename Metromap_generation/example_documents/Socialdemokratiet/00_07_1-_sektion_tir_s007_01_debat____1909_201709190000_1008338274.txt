Boelt, kom med bevis. KVOTEFLYGTNINGE: Det er forståeligt og glædeligt, at mange socialdemokrater på den socialdemokratiske kongres udtrykte, at de har svært ved at acceptere et nej til 500 kvoteflygtninge. Selv har jeg opgivet Socialdemokratiet og er blevet radikal, og når jeg ser Mette Frederiksen flirte med Thulesen Dahl, så er jeg glad for den beslutning.. Det er sørgeligt at høre borgmester Arne Boelt (S) påstå, at kvoteflygtninge er sværere at integrere end andre flygtninge. Det vil jeg gerne bede dig fremkomme med bevis for, Arne Boelt. Ellers er det blot endnu en tom påstand i indvandrerdebatten. Og det er det.. Jeg har studeret indvandrerproblematik, og jeg har arbejdet med flygtninge i mange år. Arne Boelts påstand har intet på sig. Jeg har flere eksempler på velintegrerede kvoteflygtninge. Lad mig nævne Mèdiatrice Mushimiye fra Burundi. Hun arbejder i dag som sygeplejerske og kandiderer til byrådet i Brønderslev. Boelt - du skuffer mig. Ligesom Mette Frederiksen har gjort..