Løkkes relativitetsteori. Regeringens relativitetsteori er meget enklere end den oprindelige - men Albert Einstein var jo også et ubestrideligt geni. . De to teorier har dog ét til fælles: De er svære at forklare. Einsteins er sværest, men det er heller ikke let for statsminister Lars Løkke Rasmussen at overbevise om, at skatteudspillet giver den lavtlønnede HK’er relativt størst skattelettelse end direktøren med en millionløn.. 5000 kr. til HK’eren og 26.000 til direktøren. Dén forskel er ikke relativ. Den er yderst kontant. HK’eren vil have 13 kroner og 70 øre mere at rutte med pr. dag, hvis udspillet bliver omsat i klingende mønt. Men direktøren vil få 71 kroner og 23 øre ekstra om dagen.. Der er mere Gini end geni i dén facon, som regeringen vil fordele de 23 milliarder kroner på. Gini-koefficienten er målestokken for den økonomiske ulighed i et samfund, og den stiger så med en lille halvtredser pr. dag.. Det gør ikke noget, argumenterer regeringen selv, for det vil samlet set øge produktivitet og beskæftigelse, hvilket uundgåeligt vil have en relativt god effekt på velfærden. Et charmerende argument, men ikke en charme, som hverken Dansk Folkeparti eller Socialdemokratiet uden videre falder for.. Der skal nok ske noget, men det bliver ingenlunde Liberal Alliances maskerede skattelettelser inklusive lempelserne i bilafgifter. . Selv en blå regering kan have en rød tråd, og for VLAK er den røde tråd at tvinge endnu flere ud af det offentlige forsørgelsessystem og ind på arbejdsmarkedet. I sig selv ikke nogen ringe tanke, men indtil videre ser det ud til, at kontanthjælpsmodtagere og flygtninge igen står tilbage med en pæn del af regningen.. Det er ikke bare relativt set. Det er meget konkret og kontant. Det ved regeringen også, præcis som den ved, at det relative støtteparti DF sådan set bare kan blive stående, indtil Løkke giver sig, når forhandlingerne spidser til.. Einsteins relativitetsteori beskæftiger sig med mystiske sorte huller i universet. Der er også sorte huller i regeringens univers ...