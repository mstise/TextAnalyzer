Mudderkast og dårlig tid holder kvinder fra politik. MORS: Ud af 21 folkevalgte i kommunalbestyrelsen er det kun fire, der er kvinder, og det er et demokratisk problem, siger flere af de kvindelige lokalpolitikere.. Ellen Philipsen Dahl fra Demokratisk Balance er formand for Beskæftigelses- og Erhvervsudvalget, og dermed er hun den eneste kvindelige udvalgsformand i kommunen. Den lille andel af kvinder i lokalpolitik viser, at der er et strukturelt problem i samfundet, mener hun.. - Jeg tror, at der er mange kvinder, der gerne vil være lokalpolitikere, men vi har en kultur, der gør, at kvinder har flere arbejdsopgaver i hjemmet, så mange kvinder vælger at bruge tiden på noget andet end kommunalpolitik, tror jeg. Der er jo heller ikke mange kvinder i lederstillinger generelt, og det er brandærgerligt, siger Ellen Philipsen Dahl.. Hun understreger, at kvinder har en vigtig stemme i demokratiet, som ikke bliver hørt tilstrækkeligt.. Den holdning deler Jette Jepsen (V). Det er nemlig en skævvridning, når de folkevalgte ikke afspejler befolkningen. Det gælder også i kommunaludvalgene.. - Det irriterer mig, at der ikke sidder flere kvinder i økonomiudvalget, end der gør, for de sidder med mange af de vigtigste beslutninger i kommunen, siger hun.. Efter kommunalbestyrelsen havde konstitueret sig efter valget i 2013, var der ingen kvinder i økonomiudvalget overhovedet, men Michael Dahlgaard (DB) valgte at træde ud, da han droslede ned på sit lokalpolitiske virke.  Siden da har Ellen Philipsen Dahl siddet i udvalget.. Den hårde tone kan skræmme. Jette Jepsen er enig i, at kvinders opgaver i det familiære er en af grundene til, at de fravælger lokalpolitikken, men hun peger også på, at tonen i det politiske miljø til tider kan være så hård, at kvinder simpelthen ikke gider være en del af det.. - Jeg tror, at der er mange kvinder, der ikke gider den kasten med mudder, der nogen gange kan være. Det her med, at der bliver taget gamle sager op, som man kan slå hinanden i hovedet med, gør, at mange kvinder bliver skræmt væk, siger hun.. Den holdning deler Karen Toft, der er kandidat for Socialdemokratiet til kommunalvalget.. - Jeg oplever, at der er for meget splid. Det, tror jeg, er med til at skræmme kvinder væk fra lokalpolitik, og det ville klæde politikerne med mere ordentlighed, siger hun.. Kvindernes eget valg. Både Ellen Philipsen Dahl, Jette Jepsen og Karen Toft er enige i, at det til syvende og sidst er kvinders eget valg, at de ikke går ind i kommunalpolitik, men der er alligevel ting, der bør gøres for at tiltrække flere kvinder, mener de.. Ellen Philipsen Dahl peger på, at lønnen, man får som lokalpolitiker, er så lav, at det kan være svært at passe ind i den øvrige hverdag for mange.. - Aflønningen af de ordinære medlemmer af kommunalbestyrelsen, som ikke har formandsposter, er grinagtig i forhold til hvor mange timer, der skal lægges i arbejdet. Jeg mener godt, at lønnen til de ordinære medlemmer måtte være bedre. Selvfølgelig skal den ikke være så god, at det bliver levebrødspolitik men måske sådan, at man kan gå ned i timer på sit arbejde eller hyre rengøringshjælp, så man kan få enderne til at at mødes, siger hun.. Jette Jepsen synes også, at man bør være opmærksom på at gøre muligheden for at passe lokalpolitikken ind i hverdagen bedre. Hun er enig med Ellen Philipsen Dahl i, at højere løn til ordinære medlemmer af kommunalbestyrelsen kunne være en løsning, men hun mener også, at det er planlægningen af det politiske år, der bør tilpasses.. - Når man planlægger det politiske år, bør man sørge for, at møderne ligger bedre i forhold til familielivet, siger hun.. Hun nævner også, at det kunne være en mulighed at kigge på ekstra vederlag til kommunalpolitikere, der har børn.. - Som det ser ud nu, er der et ekstra vederlag til de politikere, der har børn på under 10 år. Det kunne ændres sådan, at det også gælder for politikere med ældre, hjemmeboende børn, siger hun.. Karen Toft mener ikke, at det er nødvendigt at ændre lokalpolitikernes arbejdsvilkår. Det er nemlig kvindernes eget valg, og en individuel proces, hvor man selv bliver moden til at tage springet, siger hun.. - Kvinder styrer hjemmet og har måske svært ved at lægge det fra sig, og man modnes til at gøre noget andet i løbet af livet, men det er individuelt, hvornår man vil tage det spring, siger hun..