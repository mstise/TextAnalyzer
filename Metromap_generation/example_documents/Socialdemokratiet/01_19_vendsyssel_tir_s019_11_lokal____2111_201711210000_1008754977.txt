Hokus pokus. FOKUS: Lad os bare være ærlige, der er jo rigtig meget der handler om at komme personligt i fokus for tiden, derfor alle de her indlæg i NORDJYSKE, postkasser fyldt med foldere, og byer som er klistret til med plakater. Det er en del af en valgkamp. Det var min datter, som kom med sætningen ”Hokus, Pokus, Peter i fokus” i forbindelse med en politisk aktion, og jeg blev selv lidt ramt af sandheden i det. . Min opfordring vil være, at man midt i alt det som loves, husker at bedømme kandidaterne, på det de har gjort de seneste tre år og 11 måneder. Det gælder ikke kun byrådspolitikerne, men også alle andre kandidater, som man må forudsætte har været politisk aktive, i mere end den sidste måneds tid inden valget. Hvis ikke man har rørt nævneværdig på sig i tiden forud for valget, så bliver hokus, pokus, mig i fokus, jo ikke andet end et spørgsmål om mig selv, og ikke om hvad man kan gøre for fællesskabet.. I Socialdemokratiet har vi enkle ønsker til fremtiden, hvor vi på mine interesseområder har få, men velovervejede fokusområder: Normeringer og kompetencer i dagtilbud skal være i overensstemmelse med de faglige mål. På skoleområdet skal vi have en arbejdstidsaftale, finansiering af skolereformen, samt færre læringsmål. På ældreområdet skal vi have en samlet strategi for fremtiden, som inkluderer de tilbud vi har i dag. På handicapområdet skal vi have service som sikrer handicappede et værdigt liv. Alle de nævnte fokusområder, skal udfoldes i direkte samarbejde med borgere og ansatte..