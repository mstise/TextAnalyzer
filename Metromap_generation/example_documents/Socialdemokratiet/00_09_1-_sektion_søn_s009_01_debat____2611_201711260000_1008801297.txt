Vælgerne siger nej. BRUGERBETALING: Danmarkskortet er blevet betydeligt mere rødt, og hvor er det herligt at se, at toppen af Nordjylland har taget den røde nissehue på, og at vi nu har fire socialdemokratiske borgmestre og en genvalgt regionsrådsformand, men også en fremgang til Socialdemokratiet i Nordjylland tegner godt for fremtiden. Især i Frederikshavn og Aalborg, hvor partiet nu har suverænt flertal og især Birgit S. Hansen slog flere Danmarksrekorder på samme tid. . Jeg vil tillade mig at betragte valget også som en afstemning om, at nordjyderne i deres stemmeafgivelse også gav udtryk for, at vi skal have en ny, 3. vestlig Limfjordsforbindelse, og at det er staten, der skal betale for den. .  Især Venstre forsøgte jo i valgkampen at så splid om den enighed, der hidtil har været, ved at gå ud og foreslå brugerbetaling. Det er heller ikke et synspunkt, nordjyderne deler - uanset om der er valg eller ej, så det synes jeg jo de gode Venstrefolk skal tænke lidt over.. Og helt grotesk er det, at man på selve valgdagen kan læse et indlæg, som helt tydeligt er skrevet af den evige suppleant Kristian Andersen, men som tilsyneladende også Venstres regionsrådskandidat Lone Sondrup stod bag, hvor de mener, at det faktisk kun er én person, som kan sikre en ny Limfjordsforbindelse - og det er da skønt at vide, at det ikke bare er os socialdemokrater, der har en kæmpetillid til Mette Frederiksen, men at det også gælder de to nævnte Venstre-folk, men jeg synes nu, at Venstre skulle se lidt indad og se på, hvad de selv har foretaget sig ud over at foreslå brugerbetaling.. Så er svaret: Ingenting, for i de sidste 16 år siden 2001 har de haft regeringsmagten i 13 år. Socialdemokratiet har således haft regeringsansvaret i knap fire år, og i den periode fik vi med Henrik Dam Kristensen som transportminister gennemført linjeføringen, så at påstå, at vi skulle have siddet på hænderne er meget misvisende.. Til gengæld er Venstre virkelig gode til at lave spin. Sidste år sendte Venstre Hans Chr. Schmidt afsted til stikirenddrengen Mogens Gade med besked om, at der kommer ikke noget projekt, med mindre nordjyderne selv vil betale i form af brugerbetaling. Mogens Gade svigtede ikke som den gode Venstremand, han er, og fik fortalt NORDJYSKE, at han havde hørt på vandrørene, at vi nok blev nødt til at acceptere lidt brugerbetaling. . Det blev fulgt op af en lang række Venstre-folk, der pippede om, at vi da godt kunne betale 20 kroner for at krydse fjorden, og det kulminerede så i den kommunale valgkamp med, at Venstres spidskandidater også foreslog brugerbetaling. Så det er nu ført til, at man på Christiansborg kan høre fra Venstres partisekretær, at det nu er nordjyderne selv, der har foreslået det..  Målet er at skabe en selvopfyldende profeti, således at man kan lægge brugerbetaling på projektet, fordi nordjyderne selv foreslår de. Nej, de gør ikke. Nogle nordjyske Venstrefolk taler om brugerbetaling, og stort set ikke andre. Faktum er, at der aldrig har været fremsat et forslag til en ny 3. Limfjordsforbindelse med eller uden brugerbetaling. Tværtimod var det første, den ny borgerlige regering gjorde, at afskaffe finanslovens poster vedrørende den 3. forbindelse. . Det er værd at notere sig, at valget forleden ikke gav genvalg til et par modstandere af Limfjordsprojektet fra hhv. SF og de radikale. Så jeg synes at læse ud af valgets tale, at vendelboerne i hvert fald ikke ønsker sig en afgift på at krydse fra den ene del af Nordjylland til den anden. Derimod skal man tage bestik af, hvad der er sket i Aalborg, Frederikshavn og Hjørring. Nordjyderne har ikke ændret mening om finansieringen, og det gav valget forleden et klart signal om. .  Men nu skal de ny kommunalbestyrelser og regionsråd jo lige trække i arbejdstøjet og derfor vil jeg foreslå, at vi sætter os sammen med repræsentanter fra arbejdsmarkedets parter og de nordjyske folketingsmedlemmer for at drøfte, hvilke initiativer vi samlet kan tage for at løfte denne enorme opgave i flok og i enighed.  Det står vi nordjyder os bedst ved, hvis vi sammen skal finde et flertal i Folketinget. Ikke mere spin, nu holder vi et møde og bliver enige..