Regeringen dropper at fjerne foreningers momsrefusion. KØBENHAVN: Regeringen dropper spareplan på finansloven om at fjerne almennyttige foreningers momskompensation. . Det oplyser skatteminister Karsten Lauritzen (V).. Det sker, efter at flere medlemmer af Venstres folketingsgruppe åbent har talt imod forslaget fra regeringen.. Og heller ikke regeringens støtteparti, Dansk Folkeparti, bakkede op om forslaget, der vil koste foreningerne 155 millioner kroner i støtte.. - Forslaget har mødt kritik fra flere sider. Den kritik har regeringen valgt at tage til sig, så ordningen består, siger Lauritzen.. Regeringens begrundelse for at sløjfe momskompensationen var, at for mange foreninger er kommet ind under ordningen. . Derfor foreslog regeringen at oprette en pulje på 67 millioner kroner, som de almene foreninger så kunne søge i stedet for. Altså skulle spareplanen give cirka 100 millioner kroner årligt. . De penge skulle bruges på mere skattekontrol, og de penge skal nu findes et andet sted, lyder det fra Lauritzen.. En lang række foreninger stod til at miste deres støtte. Alene Roskilde Festival stod til at miste 10 millioner kroner. Det blev i sidste måned kritiseret af Jan E. Jørgensen (V), som sidder i kulturudvalget. . - Roskilde Festival har aldrig været sat i verden for, at nogle kunne tjene penge. . - Man har villet støtte det frivillige foreningsliv i Roskilde og få ny musik til Danmark, som tre-fire år senere kan fylde Vega, fordi Roskilde Festival har fingeren på pulsen, sagde han ifølge altinget.dk i sidste måned.. Hos DF sagde finansordfører René Christensen følgende i mandagens udgave af Jyllands-Posten:. - Den model, regeringen har fremlagt, er simpelthen for hård. Det frivillige arbejde har æren for en stor del af den sammenhængskraft, vi har i Danmark.. Karsten Lauritzen, hvem har presset jer mest? DF eller jeres egne Venstre-folk?. - Jeg ville ønske, at jeg bare kunne bruge penge og ikke skulle finde dem. Den samlede mængde af kritik har gjort, at regeringen har sagt, at det her forslag må vi trække.. - Venstre har en stor folketingsgruppe, og der er forskellige holdninger til mange ting, siger skatteministeren.. Både hos Socialdemokratiet og Radikale Venstre er der glæde over det droppede forslag.. - Forslaget har aldrig haft gang på jord, men har alene skabt usikkerhed i for- eningsdanmark i flere uger, siger skatteordfører Jesper Petersen (S). . Skatteordfører Andreas Steenberg (RV) tilføjer: . - Det er mennesker, der frivilligt gør en forskel. Det kunne være Gigtforeningen. Det er absurd, at regeringen vil give det frivillige Danmark modgang..  /ritzau/.