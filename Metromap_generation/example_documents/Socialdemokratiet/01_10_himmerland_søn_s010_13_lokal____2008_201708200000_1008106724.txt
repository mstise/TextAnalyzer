Byfest i al slags vejr. SKØRPING: Byfesten i Skørping kulminerede fredag og lørdag, inden der i dag søndag afsluttes med festgudstjeneste og jubilæumsudgaven af cykelløbet Skørping Rundt. Trods et noget blandet vejr har festen været en succes.. - Vi er ovenud tilfredse. Alle aktiviteter og arrangementer har været velgennemførte og velbesøgte. Selv da vi midt på ugen viste ”Film under stjernerne” i silende regn var opbakningen fantastisk, lyder det Rasmus Falk, Formand for Skørping Byfestlav.. - Fredag aften havde vi totalt udsolgt i festteltet med 330 spisende gæster og endnu flere, der kom og nød koncerten med Tournesol efterfølgende. Jeg er meget glad for byens opbakning, herunder selvfølgelig også de mange foreninger, virksomheder og frivillige, der har bidraget til aktiviteterne. Deres indsats og bidrag har været helt uvurderlig for festens gennemførelse, fastslår Rasmus Falk.. Der har været mange nye aktiviteter på programmet til årets byfest i Skørping. Én af nyhederne var Streetpolitik fredag eftermiddag, hvor Jyllandsgade traditionen tro var afspærret og forvandlet til en gågade. Til Streetpolitik kunne man møde lokalpolitikere fra Socialdemokratiet, Liberal Alliance, Den Sociale Fællesliste, De Konservative, Socialistisk Folkeparti, Alternativet, Enhedslisten, Radikale Venstre, Dansk Folkeparti, Venstre og Oplandslisten. Her var spørgelysten stor.. - Det er en spændende måde at møde lokalbefolkningen, og vi har fået nogle gode snakke, blandt andet også om topskat, fortalte Ole Sørensen fra Liberal Alliance, der på standen indbød til en konkurrence, hvor man kunne vinde præmier ved at tage en selfie med partiets spidskandidat og uploade billedet på Facebook.. Fredag eftermiddag bød også på et større modeshow fra nogle af byens butikker, men netop som showet skulle til at starte blev der åbnet for sluserne oppe fra. Tålmodigheden var dog stor hos de fremmødte og efter en pause under torvets halvtage og de medbragte paraplyer, kunne showet starte - dog i en regnvejrsudgave, hvor modellerne udover den nyeste mode også bar paraplyer.. I dag søndag slutter byfesten med en festgudstjeneste ved Skørping Nykirke, samt cykelløbet Skørping Rundt, der afvikles for 20. gang. Arrangørerne forventer cirka 500-600 deltagere i løbet..