Sejren har mange fædre. GRØN OMSTILLING: Bjarne Laustsen (S) tegner (24.7.) et misvisende billede af, at regeringen ikke har andel i Danmarks position som et foregangsland på vedvarende energi og grøn omstilling. Laustsen fremstiller det, som om det nærmest er Svend Auken ene mand og Socialdemokratiet, der har bragt Danmark i den position. Laustens påstande er skudt langt over målet og bygger på en misvisende fortælling om, at Danmark er grønt, når der en rød regering, og at Danmark er sort, når der er en blå regering. . Jeg vil derfor anbefale Laustsen at bruge lidt af sin sommerferie på at læse op på John F. Kennedys ord om, at ”Sejren har mange fædre, mens nederlaget er forældreløst” og især tænke over første del af sætningen. . Danmarks position som grønt foregangsland bygger på et fundament af brede politiske aftaler, der går flere årtier tilbage, hvor blå, røde og mere eller mindre grønne partier i fællesskab har drevet udviklingen frem. . Rom blev ikke bygget på én dag, og Danmarks position som grønt foregangsland kan ikke tilskrives én politiker eller et parti. Det er en fælles indsats. Sejren har mange fædre. . Venstre har haft regeringsmagten i 12 ud af de seneste 16 år. Vi har været ansvarlige for at sætte den politiske kurs for Danmarks grønne omstilling og opbygge Danmarks grønne image og førerposition. . I løbet af det sidste halve år er det kommet intet mindre end fire uafhængige reporter, der hver især giver Danmark topplaceringer, hvad enten det gælder vores energisystem, omstillingen af energisektoren, rammevilkår for at investere i vedvarende energi og evnen til at udvikle nye clean-tech-virksomheder. . Vindmølleindustrien har de seneste år haft den største eksport- og beskæftigelsesfremgang siden finanskrisen. Og Danfoss har så stor mangel på arbejdskraft, at de vil oprette en ny ingeniøruddannelse i Sønderborg og selv uddanne 65 nye ingeniører om året.. Det går også godt med klimaindsatsen i Danmark. På alle væsentlige parametre såsom den danske CO2-udledning og udbygning med vedvarende energi ser vi ud til at nå længere end forventet, da vi indgik energiaftalen i 2012. Det går altså bedre med klimaindsatsen end forventet. Ikke dårligere. . Skal vi så bare læne os tilbage nu? Nej, selvfølgelig ikke. Med Paris-aftalen er der for første gang en global ramme for grøn omstilling. Der skal investeres svimlende 13.500 milliarder dollar for at indfri Parisaftalen, hvilket giver en unik mulighed for øget eksport af energiteknologi, vækst og nye arbejdspladser.. I EU er det lykkedes at samle opbakning til blandt medlemslandene til at lave en ambitiøs reform af EU’s CO2-kvotesystem, så det kan blive dyrere at forurene og bedre kan betale sig at investere i vedvarende energiløsninger.. På den hjemlige bane har vi også taget en række vigtige initiativer. Vi har indgået en bred politisk aftale om at afskaffe PSO-afgiften, hvilket gav dansk erhvervsliv en historisk stor afgiftslettelse, sikrede en langtidsholdbar finansiering af Danmarks grønne omstilling over finansloven, og samtidig igangsatte opførelsen af nye havvindmøller, der tilsammen kan forsyne op til 1 mio. danske husstande med grøn el. Vi har givet bedre muligheder for test og demonstration af nye vindmøller i Østerild og Høvsøre, og vi har gjort det mere attraktivt at udskifte det gamle oliefyr med en miljøvenlig varmepumpe. . Regeringen arbejder p.t. på udkastet til den næste energiaftale for perioden efter 2020, som vi ser frem til at præsentere til efteråret. Herefter vil jeg invitere Socialdemokratiet og resten Folketingets partier til konstruktive forhandlinger, så vi i fællesskab kan sikre stabile og langsigtede rammevilkår for Danmarks grønne omstilling, i god tid inden den nuværende energiaftale udløber i 2020. . Vi har igennem årtier haft et bredt politisk samarbejde på tværs af Folketingets partier om energipolitikken, og det skal vi fortsætte. Det vil være godt for klimaet, de ca. 60.000 beskæftigede i den danske energisektor og for den store eksport af energiteknologi, som bidrager til vores fælles velstand og velfærd..