Læser på lektien. JERSLEV: - Jeg vil gerne sætte mig ind i tingene, derfor læser jeg gamle referater fra byrådsmøder og udvalgsmøder. For når man kender historien, er det lettere at sætte sig ind i det, der kommer, siger 43-årige Carsten Ullmann Andersen (DF), der med 215 personlige stemmer blev valgt ind i byrådet i Brønderslev, hvor han også er blevet medlem af teknik- og miljøudvalget samt social- og sundhedsudvalget.. Lektielæsningen foregår i hjemmet, som er en lille højtbeliggende landejendom nær Jerslev.. Herfra er der overblik over landskabet og plads til tanker om både gud, konge, fædreland og flygtninge.. Kender sine rødder. - Jeg er et kristent menneske, men ikke dybt religiøs. Jeg ser mere kristendommen som en del af vores kulturhistorie og traditioner. Den danske kultur har været mange generationer undervejs, og den skal ikke ændres på grund af flygtninge eller indvandrere, siger Carsten Ullmann Andersen.. Til daglig arbejder han som sagsbehandler og overværkmester i Forsvaret.. Han har også været mekaniker og autotekniker samt soldat og udsendt med hold syv i Bosnien i 1999.. - Det var heldigvis ikke den vanskeligste mission, og jeg har ikke fået problemer med at have været med. Men veteraner fra sværere missioner lider i dag og har det svært. Derfor vil jeg gerne gøre noget for at hjælpe de ca. 300 veteraner, der bor i Brønderslev Kommune. Måske kunne vi sammen med nabokommunerne undersøge, om der er behov for f.eks. en veterankoordinator, siger Carsten Ullmann Andersen.. Fra ejendommens sydvendte stue har han udsigt over et velkendt landskab. Han er nemlig født og opvokset på egnen, hvor han også fandt sin kone.. Blev kærester i skolen. - Susanne er fra Serritslev, og vi blev skolekærester, allerede da hun kun var 13 år gammel, smiler Carsten Ullmann Andersen.. Sammen har de datteren Natasja på 16 år og et par velvoksne hunde. Familielivet, sammenhold og fælles oplevelser betyder meget for Carsten Ullmann Andersen.. - Vi er f.eks. helt vilde med at rejse sammen og har bl.a. været i USA fire gange. Det er et land med kontraster og det er fascinerende at se, at der nogle steder kun er få gader mellem ekstremt fattige og ekstremt rige mennesker. Afstanden mellem de vildeste byer og den smukke natur er også kort, siger Carsten Ullmann Andersen.. Men i hverdagen er den danske model på plads i ejendommen nær Jerslev, og med et krævende job og et aktivt familieliv, havde han egentlig ikke behov for flere aftaler i kalenderen.. Man må gøre noget selv. - Men jeg synes ikke, man kan nøjes med at brokke sig på Facebook over alt muligt. Hvis man synes, der er noget galt, så må man jo selv gøre noget og f.eks. gå ind i politik og kæmpe for sine synspunkter. Det er det jeg gør nu, og jeg glæder mig meget, siger Carsten Ullmann Andersen, der nok hører til i den blå side af DF.. - Man kan kun bruge pengene én gang, og det glemmer Socialdemokratiet. De er dog blevet til at tale med, også i flygtningespørgsmål. Men her er Inger Støjberg (V) altså stadig den bedste DF’er, som ikke er medlem af partiet, siger Carsten Ullmann Andersen..