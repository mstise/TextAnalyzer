Ikke brug for skattelettelser. SKAT: Nu vil regeringen give de der tjener mest en stor skattelettelse. Ja, du læste rigtigt. Regeringen havde alligevel ikke droppet topskattelettelserne. De bliver bare givet gennem et højere beskæftigelsesfradrag. Og vupti, så får de der tjener mest en stor skattelettelse, mens de, der tjener mindst, får meget lidt. . Hvad får folk med forskellige indtægter konkret ud af det i kroner og ører? AE Raadet har lavet et regnestykke, som viser, at hvis du tjener op til 230.000 kroner om året får du nul kroner, tjener du 350.000 kroner får du sølle 214 kroner, men tjener du 1 million kroner om året, så får du en skattelettelse på over 18.000 kroner. Det er pilskævt og vil især komme folk i København og Nordsjælland til gode, fordi de højestlønnede bor der. Igen trækker regeringens politik Danmark mere skævt. Og hvem skal betale regningen for skattelettelser på 22 milliarder? Det skal vores fælles velfærdssamfund. Daværende finansminister Claus Hjort Frederiksen fortalte sidste år, at man kiggede på et ”katalog af ubehageligheder” for at finansiere skattelettelser. Det betyder at man vil finde pengene ved blandt andet SU-besparelser, en lavere børnecheck og en afskaffelse af den grønne check. . Danmark har ikke brug for at solde velfærdskroner op på skattelettelser. Jyllands-Posten har lige offentliggjort en frisk meningsmåling, som viser, at der kun er ti pct. af danskerne, der ønsker at bruge det økonomiske råderum på skattelettelser. Langt størstedelen af danskerne ønsker rent faktisk, at man styrker velfærden.. I Socialdemokratiet siger vi stadig nej tak til regeringens skattelettelser for de, der tjener mest. Vi prioriterer danskernes fælles velfærd. Spørgsmålet er om Dansk Folkeparti gør?.