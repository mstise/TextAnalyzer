Tid til både    bordbøn, øl og politik. ¤ Mogens Nørgård, tømrermester og regionsrådsmedlem, Gl. Landevej 27, Birkelse, fylder i dag 60 år.  . Mogens Nørgård er landmandssøn fra Agersted og blev efter realeksamen uddannet tømrer - og det er i dag (igen) i dette fag, han virker. . I mellemtiden har han dog beskæftiget sig med mange andre opgaver, hvoraf mange havde rod i et kristent engagement, som fulgte med fra barndomshjemmet: . 1981-86 var han missionær i Indre Mission, og i en årrække var han børnekonsulent i Danmarks folkekirkelige søndagsskoler. . Med afsæt i børne- og ungdomskulturstudier på universitetet i Odense har han og hustruen også i en årrække haft børn i familiepleje. . Det kirkelige arbejde førte ham også ind i Kristeligt Folkeparti, hvor han bestred en række organisatoriske poster, senest som partiets næstformand, ligesom han repræsenterede partiet i Folketinget 2002-2005. . Efter et internt opgør om den politiske kurs forlod han og en række andre topfolk partiet i 2008. . Mogens Nørgård besluttede i stedet at melde sig ind i Socialdemokratiet, som han siden 2010 har repræsenteret i Region Nordjylland. Her blev han hurtigt en af den nye regionsrådsfor. mand Ulla Astmans nærmeste sparringspartnere og kom til at bestride hvervet som formand for den socialdemokratiske gruppe.. Med sin ro og sin evne til at få ting til at glide og meninger til at mødes spiller han en afgørende rolle i det daglige arbejde i regionsrådets største gruppe og i regionsrådets økonomiudvalg. . Også fra politiske modstandere lyder det, at Mogens Nørgård er en tillidvækkende kollega, man kan stole på, og som i enhver politisk beslutning har øje for, at det ikke kun handler om budgetter og statistikker, men at der bag alt er mennesker. . Mogens Nørgård er formand for KamilianerGaardens Hospice og har arbejdet hårdt for at sikre institutionen nye, tidssvarende rammer, ligesom han har bestridt bestyrelsesposter i Vedsted Friskole, Sanden Bjerggaard Hotel og Kursuscenter samt Skrødstrup Efterskole. . Sidste år kunne han fejre 10 års jubilæum i sin egen tømrerforretning, der primært løser opgaver i lokalområdet. . Ikke sjældent oplever folk, der ringer til ham, at han besvarer mobiltelefonen, siddende på en tagryg et sted i Han herred!. I et interview i Kristeligt Dagblad forklarede Mogens Nørgård tidligere i år, hvordan han praktiserer sin kristne tro. I barndomshjemmet handlede kristendommen ikke kun om bordbøn og søndagsskole, men også meget om adfærd og leveregler. Der måtte ikke danses, drikkes eller spilles kort. Mogens Nørgård beder, går i kirke og læser i Bibelen og ser troens værdier som en rettesnor.. Men, pointerede han, han og hustruen ”er lige så interesseret i at leve livet med alt, hvad det indebærer. Der skal være plads til både en kold øl i forårssolen og en bøn ved sengetid. Hver ting til sin tid, og livet må aldrig sættes i bås eller presses ind i nogle regler, som måske ikke giver mening i den givne situation”.. I samme interview forklarede Mogens Nørgård også om sit partiskifte, at det, ”vi hos Kristendemokraterne kaldte næstekærlighed, hedder solidaritet hos Socialdemokratiet. For i aktiv, politisk handling er de to begreber nært beslægtede”.. Familielivet spiller en stor rolle i Mogens Nørgårds tilværelse. Foruden hustruen tæller familien fem børn og deres familier, herunder fem børnebørn, der alle nyder godt af morfar/farfars nærvær. Skal han på besøg hos familien, foregår turen dertil ofte på hans højt elskede motorcykel.    -søwo.