Et rødt øre og et blåt øje. BRØNDERSLEV: De seje forhandlinger om udvalgsposter er slut, og mens de gav borgmester Mikael Klitgaard (V) et rødt øre af at snakke meget i telefon, så gav valget og de efterfølgende forhandlinger nærmest et blåt øje til de røde.. På bekostning af især SF og Enhedslisten, der begge røg ud af byrådet, gav valgresultatet en fremgang på to mandater til socialdemokraterne, som har 11 mandater i det nye byråd, hvor partiet efter SF’s og Enhedslistens exit nu ene om at være i rød opposition. . Men det er, trods langvarige og hårde forhandlinger, ikke umiddelbart på papiret lykkedes for Arne M. Jensen (S) at veksle mandatfremgangen til mere indflydelse.. - Vi synes jo nok, der er lidt forskel på borgmesterens budskab på valgaftenen om en bred konstituering og det, som vi faktisk fik tilbudt. Som minimum skulle vi have haft tre udvalgsformandsposter, men det kunne vi ikke få, fortæller Arne M. Jensen.. Blev ved bordet. Til spørgsmålet, om socialdemokraterne under forhandlingerne seriøst overvejede at forlade forhandlingsbordet og droppe den brede konstituering, lyder svaret - efter en længere tænkepause.. - Det vil jeg ikke sige noget om, for der var tale om lukkede forhandlinger, som jeg ikke kan referere fra. Men jeg synes, at alle muligheder for indflydelse blev undersøgt rigtig grundigt, siger Arne M. Jensen.. Partiet fik to formandsposter, idet Eskild Sloth Andersen blev formand for beskæftigelsesudvalget og Ole Jespersgaard formand for ældreomsorgsudvalget.. Desuden er Arne M. Jensen formand for børne- og ungeudvalget, der dog ikke regnes for et af de helt tunge udvalg og derfor ikke rigtig tæller med i statistikken, når det politiske facit skal regnes sammen.. Kritikken af borgmesterens udtalelser og tilbud under konstitueringsforhandlingerne preller dog af på Mikael Klitgaard.. Mange hensyn. - Det er en fair aftale. Om vi skulle have givet mere? Det kunne vi simpelthen ikke. Vi har et flertal bag os, og der skulle også tages hensyn til alle partierne, som bakker op om mig. Desuden skulle aftalen også være spiselig i Venstres bagland, forklarer Mikael Klitgaard og tilføjer.. - En konstitueringsaftale er et meget stort puslespil, hvor de mange forskellige poster skal fordeles efter mandater, efter personlige interesser og efter kvalifikationer. Med den aftale, vi nu har lavet, synes jeg altså, det er lykkedes rigtig godt, og jeg er overbevist om, at vi får et effektivt og godt samarbejde, både i byrådet og i udvalgene, og også med Socialdemokratiet, siger Mikael Klitgaard.. Oppositionen er enig i, at det nu handler om at se fremad og få skabt nogle resultater til gavn for hele kommunen.. - Hvis vi havde valgt at stå helt udenfor aftalen, ville vi ingen indflydelse have fået. Nu er der lavet en konstitueringsaftale, som vi har sagt ja til. Så nu tror vi også på et godt samarbejde, og vi tror også på, at vores dygtige politikere i de forskellige udvalg vil få mulighed for indflydelse og dermed sætte nogle tydelige socialdemokratiske fingeraftryk på udviklingen i Brønderslev, siger Arne M. Jensen..