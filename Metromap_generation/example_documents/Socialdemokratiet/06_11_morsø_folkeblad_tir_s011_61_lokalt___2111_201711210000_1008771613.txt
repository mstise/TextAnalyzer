Cirkushesten savner politisk savsmuld. MORS: - Da vi satte noget helt nyt i gang for fire år siden, havde jeg ikke drømt om, at jeg skulle trække mig allerede efter den første periode. Jeg ville gerne have set projektet til ende, men sådan skulle det ikke være. Jeg er stolt af, at der er nogen, der har valgt at køre projektet videre, og jeg er meget stolt af at observere den valgkamp, de har kørt. . Ordene kommer fra en af hovedkræfterne bag Demokratisk Balance, Michael Dahlgaard, der med sine 1826 personlige stemmer var den helt store grund til, at partiet ved sidste valg fik en drømmestart i kommunalpoltik og opnåede hele fire mandater - ligesom han blev tungen på vægtskålen, der sikrede Hans Ejner Bertelsen borgmesterposten. . Sjovt at føre valgkamp . Efter 12 år i politik valgte Michael Dahlgaard i 2015 at drosle ned til fordel for at få mere tid til sit arbejde som skoleleder på M. C. Holms Skole. Og han stiller ikke op ved dette valg.  En beslutning, han ikke har fortrudt, men som kan mærkes i dag, hvor valgkampen kører på højeste blus. . - Det er et frivilligt valg, jeg har taget. Men det er altid svært at lukke en dør bag sig. Jeg har været med i politik, fordi jeg synes, det er vanvittigt interessant og helt afgørende, at vi har nogle ordentlige politikere, siger han og tilføjer, at han selvfølgelig fortsat synes, politik er spændende.  . - Når man er en cirkushest som mig, savner man selvfølgelig at komme i manegen. I en valgkamp, hvor man skal dyste på holdninger, er det rigtig sjovt at være med.  . Spiller på to heste . I aften holder den tidligere politiker ikke kun med sit gamle parti, når stemmerne tælles op. Hans tidligere partifælle og bror, Jens Dahlgaard, stiller nemlig denne gang op for Socialdemokratiet.  . - Nu har han (Jens, red.) fundet hjem til Socialdemokratiet, og jeg synes, han gør det bragende godt derovre. Det er jo sjældent på en valgdag, at man holder med flere heste, men det gør jeg altså i dag, siger Michael Dahlgaard. .