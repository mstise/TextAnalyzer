Stærke personligheder. Ingen over og ingen ved siden af: Frederikshavns borgmester Birgit Hansen blev den absolutte nordjyske højdespringer ved kommunalvalget tirsdag, hvor Socialdemokratiet nærmest ryddede mere end hele bordet.. Men allerede inden den suveræne sejr var helt hjemme, slog Birgit Hansen fast, at hun vil søge en bred konstituering i det byråd, der begynder 1. januar. En ganske klog bemærkning, for den ”bydronning” eller ”bykonge”, der holder længst, er den, der ikke knejser med nakken, men sørger for, at oppositionen også bliver inddraget - thi så bliver det både sværere at være opposition og lettere at beholde sceptret også ved næste valg om fire år.. Lokalpolitik handler lige så meget om personer som om partipolitik. Derfor var det store øretæver til Konservative i Vesthimmerland og til Venstre i Thisted. Mens borgmestrene i blandt andet Aalborg, Jammerbugt, på Mors i og Hjørring var tæt på at kunne gå på vandet, var Venstre i Thisted og Konservative i Vesthimmerland tæt på at falde i vandet.. Knud Kristensen i Vesthimmerland, der for fire år siden trodsede en konservativ tilbagegang på landsplan, blev ramt af sine forskellige sager. Hans partifæller i Thisted blev derimod begunstiget af, at Venstre brød med borgmester Lene Kjelgaard Jensen på en måde, som vælgerne åbenbart ikke kunne lide.. Thyboerne rystede posen endnu mere, så Alternativet - af alle, set i et nordjysk perspektiv - får et mandat i kommunalbestyrelsen. . Men den overordnede lære af de nordjyske kommunalvalg i går - uanset, at konstitueringen godt kan bringe borgmesterkæder på nye hænder - er, at det lokalt først og sidst handler om stærke personligheder, der er i stand til at nå ud over de gængse politiske skillelinjer, fordi de er i stand til at samle. Det er befriende at få bekræftet, at ideologi, udenrigs- og udlændingepolitik sjældent sætter en lokal dagsorden. . I enhver kommune bør det - ligesom i Frederikshavn - være: ingen over og ingen ved siden af det, der er vigtigst lige i nærheden ...