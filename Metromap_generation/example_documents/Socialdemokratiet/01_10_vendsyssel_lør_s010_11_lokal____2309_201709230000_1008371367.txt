Grønthøsteren for sidste gang. FREDERIKSHAVN: Der var brede smil på direktionsgangen, da partilederne fra Socialdemokratiet, Venstre, Dansk Folkeparti, Konservative og SF torsdag aften skrev under på budgetaftalen for Frederikshavn Kommunes økonomi i 2018 og overslagsårene 2019-2021.. Kun Enhedslisten er som de tidligere tre år udenfor forligsgruppen.. - På kommunens vegne er jeg glad for, at det for fjerde år i træk lykkedes at samle 30 af byrådets 31 medlemmer i et bredt forlig, siger borgmester Birgit Hansen (S).. Til gengæld var der ikke meget at glæde sig over for de 250 ansatte fra fagforbundene FOA, 3F og Socialpædagogernes Landsforbund, der før sidste byrådsmøde demonstrerede mod nedskæringer på 10 mio. kr. i handicap og psykiatri.. Forligspartnerne fastholder at der skal spares 10 mio. kr. på nogle af kommunens mest udsatte borgere og en medarbejdergruppe, der føler sig under maksimalt pres.. - Vi bruger langt flere penge, omkring 80 mio. kr. om året, på det område end nogle af de kommuner, vi sammenligner os med. Men når de ansatte siger, at det mærker de ikke noget til, er vi selvfølgelig nødt til at gøre noget ved det. Derfor er socialudvalget i gang med at kortlægge, hvordan det er, vi bruger pengene, siger Birgit Hansen, der mener, der er tale om ”et sundt budget, der fortsætter den ansvarlige økonomiske linje”.. - Vi laver en række engangsinvesteringer, som kommer tilbage med smør på halen, og så skruer vi lidt op for driften inden for børne- og folkeskoleområdet, som vi har valgt at prioritere, siger borgmesteren.. Unge på kanten. En pulje på seks mio. kr. er øremærket til arbejdet med . unge, der lever på kanten og ikke er i gang med hverken ungdomsuddannelse eller i arbejde, de såkaldte ”vilde fugle”.. SF har fået oprettet en pulje på 200.000 kr. til gratis psykologhjælp til unge mellem 15 og 25 år.. Folkeskolerne får 6,7 mio. kr. fra puljen til særligt vanskeligt stillede kommuner til at lukke det hul i kassen, som børne- og ungdomsudvalget har opgivet at finde. I overslagsårene er der afsat yderligere 4,5 mio. kr. til folkeskolerne samt en mio. kr. til at rette op på Bæredygtigt Børneområde.. To mio. er afsat til byggemodning af Bakkevænget i Østervrå, hvor unge børnefamilier efterspørger byggegrunde. Til gengæld var der ikke flertal for at byggemodne kommunale grunde i Sæby og Frederikshavn, hvor der er tilstrækkeligt med private grunde på hylderne.. Tre havneudvidelser. I bemærkningerne til budgettet peger partierne på de tre store kommunale havne i Sæby, Skagen og Frederikshavn som afgørende for erhvervsudviklingen. Et politisk signal om, at havneudvidelserne er noget, byrådet vil satse på.. I en kommune med stadigt flere ældre borgere vil byrådet også kortlægge det fremtidige plejebehov for fremtidens ældre og syge, ligesom de unges udfordringer skal under lup.. Grønthøsteren begraves. Borgmester Birgit Hansen erkender, at grønthøstermetoden med én procents besparelse i alle udvalg er ”slidt op” og har bedt direktionen fremlægge forslag til, hvordan budgetlægningen kan gribes an fremover..