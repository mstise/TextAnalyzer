Hun kan slå Hans Hedtoft. ¤ Mette Frederiksen, formand for Socialdemokratiet, folketingsmedlem, fylder søndag 40 år.. Engang blev hun beskrevet som kvinden, der kunne stille sig op på en ølkasse og få en flok havnearbejdere til at høre efter. Hun var venstrefløjen i Socialdemokratiet. Hun blev nævnt som formandsemne for over 10 år siden, men henviste selv til, at hun var for ung. På søndag fylder hun 40 år, partiformand Mette Frederiksen fra Aalborg.. I mellemtiden har hun været både beskæftigelsesminister og justitsminister i en rød regering, der blev beskyldt for at føre blå politik. . En rød klud i hovedet på hende var det, da hun som beskæftigelsesminister skulle forsvare forringelse af kontanthjælpen, mens der et andet sted blev annonceret en sænkelse af selskabsskatten. . Begge hendes udnævnelser som minister er blevet tolket som udfordringer, der skulle sørge for, at hun ikke blev så populær, at det kunne true den daværende formand. På grund af den radikale regeringspartner var hun nødt til at gå imod sig selv og stramme dagpengereglerne. Mette Frederiksen var også med til at stramme reglerne for førtidspension og fleksjob. . Hun blev beskyldt for, at hun lagde al vægten på pligt i det gamle slogan om ret og pligt. Det var hårde år for Mette Frederiksen. Mens hun skulle påtage sig en pligt for partiet, døde hendes mor i 2013. For at gøre ondt værre, blev hun skilt året efter. Lykken vendte tilbage, da hun mødte Bo, som hun i dag er kæreste med, uden at de bor sammen i hverdagen. . Mens hun lignede en kronprinsesse, der skulle trykprøves, kørte andre i partiet sig selv i stilling at blive den næste formand. Men det blev Mette Frederiksen, som kom i mål uden modkandidat, da Helle Thorning-Schmidt forlod posten efter nederlaget ved folketingsvalget i 2015. Uheldigvis var det også i forbindelse med et socialdemokratisk valgnederlag, at Mette Frederiksen kom i Folketinget i 2001, da Anders Fogh Rasmussen (V) afløste Poul Nyrup Rasmussen (S) som regeringschef.. Omgivet af sit eget hold, nogle siger for rygklappende, rådgivere lagde Mette Frederiksen som formand afstand til meget af den blå politik, hun selv havde været med til. Hun ændrede navnet tilbage til Socialdemokratiet fra Socialdemokraterne. Hun lagde sig tæt op ad Dansk Folkeparti i udlændingepolitikken. Som partiformand har hun stået i spidsen for fuldstændigt at afvise FN-flygtninge, de såkaldte kvoteflygtninge, som Danmark tidligere modtog 500 af årligt i snit. . S-RV-SF regeringen blev hånet for en række løftebrud. I dag kommer Mette Frederiksen ikke med mange konkrete løfter, undtagen at udlændingepolitikken ligger fast. Den kan blive en hård nød at knække for det flertal, som i 2019 måske kan gøre Mette Frederiksen til landets yngste statsminister nogensinde. Hun vil da være 41 år. Helle Thorning-Schmidt (S) kunne ikke slå Anders Fogh Rasmussen (V) i et valg, som hun påstod, men Mette Frederiksen kan slå partikammeraten Hans Hedtoft i alder. Han var 44 år, da han blev statsminister i 1947. . Den historiske rekord havde Mette Frederiksen ikke selv tænkt på, da NORDJYSKE Stiftstidende forleden talte i telefon med hende under valgkampturnéen rundt i landet.. - Jeg tænker ikke selv så meget over min alder, og jeg hører faktisk aldrig noget til den i mine utroligt mange møder med danskerne. Mon ikke det er, fordi jeg - selv om jeg ikke er så gammel - så har jeg været med i dansk politik i rigtigt, rigtigt mange år, sagde hun.. Mette Frederiksen har været godt omkring, siden hun voksede op i fra Grønlandskvarteret i Aalborg med en far, der var typograf her på avisen og en mor, der var dagplejemor. Selv er hun uddannet master i afrikastudier fra Københavns Universitet og bachelor i administration og samfundsfag fra Aalborg Universitet.  Og mens vi glemmer lærerkonflikten et øjeblik, er det afdøde folkeskolelærer Frede Møller fra Aalborg, hun nævner som en af dem, der har lært hende meget.. - Han lærte mig, at aldrig give op på andre mennesker. De børn, andre havde svært ved at rumme, dem knuselskede han i stedet. Han lærte os, at livet kan spænde ben for mennesker, og da skal blive ved at med at tro på det bedste i hinanden, siger den gamle elev.. Sin farfar nævner hun som den, der lærte hende, at man skal passe god opførsel, sin optimisme, sit arbejde og sin familie. Hendes egne forældre Flemming og Anette Frederiksen flyttede fra Aalborg til Ballerup for at være tættere datteren, da hun blev minister. De hjalp med at passe børnene, Ida Feline og Magne.. En familiesag kom imidlertid på tværs, da datteren kom i privatskole. Det vakte voldsomt postyr, da Mette Frederiksen nogle år forinden havde tordnet imod privatskoler i et forsvar for folkeskolen. I dag kalder hun det fair, at hun fik den store hammer i hovedet af den grund.. - For jeg havde sagt ét og gjort noget andet. Det lærer man af, sagde hun til Berlingske forleden.. Heldigt for den socialdemokratiske valgkamp falder hendes fødselsdag på søndag og omtalen af den lige op til kommunalvalget på tirsdag. Uanset den gratis omgang, har partiformanden sat sig for at komme rundt i alle landets 98 kommuner inden valget til kommuner og regioner. . At møde formanden og den måske kommende statsminister kan skabe medvind, så det røde flag smælder. Til gengæld vil et nederlag også kunne klistre til hende, når hun engagerer sig så kraftigt i kommunalvalgkampen og gør det til en slags midtvejsvalg inden folketingsvalget, som bliver senest i juni 2019. . Selv om hun er fra Nordjylland, har hun rykket meningsmålingerne meget, meget lidt nord for de 26,3 procent af stemmerne, som partiet fik ved folketingsvalget i 2015..