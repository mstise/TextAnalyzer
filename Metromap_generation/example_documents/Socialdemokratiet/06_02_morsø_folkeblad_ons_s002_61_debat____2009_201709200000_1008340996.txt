Uansvarligt og erhvervsfjendtligt. BESPARELSER: Regeringen vil spare på gymnasier og erhvervsskoler. Det har stor betydning for den enkelte, og det kan have stor betydning for landdistrikterne. Regeringen kalder deres besparelser for et ”omprioriteringsbidrag”. Jeg kalder det for velfærdstyveri, og jeg kalder det uansvarligt og uretfærdigt.. Uretfærdigt fordi, at regeringens besparelser rammer helt skævt. Både socialt, men også geografisk. Uden for de store byer, hvor der er færre elever, rammer besparelserne særligt hårdt. Det kan i yderste tilfælde føre til skolelukninger. Det vil betyde at færre får en uddannelse. Undersøgelser viser nemlig, at lang vej til skole gør det sværere for unge at gennemføre en uddannelse.. Allerede fra næste år vil regeringen spare 1,2 milliarder kr. på ungdomsuddannelser. Det betyder helt konkret, at der er 6.000 kr. mindre pr. gymnasieelev og 4.000 kr. mindre pr. erhvervsskoleelev. Det er mange penge for en uddannelsesinstitution. Danmark kommer til at mangle faglærte de kommende år, mens der bliver få job til ufaglærte. Derfor vil Socialdemokratiet arbejde for at annullere de planlagte nedskæringer på erhvervsuddannelserne. Det er helt nødvendigt, hvis vi skal være klar til fremtidens arbejdsmarked.. Sidste år halverede regeringen ydelsen til landets produktionsskoleelever. Det betyder, at de nu får langt mindre, end deres jævnaldrendes får i SU. Konsekvensen er klar. Der starter nu 30 procent færre på produktionsskole. Det er en helt forkert vej at gå. Det er uretfærdigt, at regeringen vil give topskattelettelser til dem, der har allermest, og samtidig sparer på dem der har sværest. Derfor er det også nødvendigt at få ydelsen tilbage på et fornuftigt niveau.. I Socialdemokratiet vil vi det, der gør hele Danmark stærkere. Uddannelse. Vi har brug for, at flere unge får en ungdomsuddannelse. Det er dét erhvervslivet efterspørger. Og det er sådan, vi giver unge flere muligheder i livet..