Seks fædre fra 6. e  vil i byrådet. MARIAGER: 6. e fra Mariager Skole er noget særligt. Hvor mange andre danske skoleklasser kan ellers opvise hele seks forældre, der stiller op til kommunalvalget 21. november?. Lucas, Alma, Lisa Augusta, Eivi Maria, Oscar og Svea fra 6. e har alle en far, som bejler til en plads i Mariagerfjord Byråd. . Venstrefløjen har patent på klassekamp, men kampen for klassen forener de politisk aktive fædre i 6. e, henholdsvis socialdemokrat, konservativ, Venstremand, SF’er og to kristendemokrater.. 29 elever i en klasse er simpelt hen for mange, er de enige om. . - Både på grund af læringsmiljøet og indeklimaet, siger Mogens Krogh Jensen, der er kandidat for Venstre og far til Alma.. 6. e og parallelklassen 6. d på Mariager Skole blev skabt som en fusion af tre 5. klasser. . Dårlig luft og støj. Det skete ”over natten”, uden at forældrene blev orienteret. Mogens Krogh Jensen skrev indignerede breve til kommunen på klassens vegne. I dag er der 29 elever i hver klasse.. SF’s kandidat Peder Larsen, far til Svea, fortæller, at de selv tog initiativ til at sætte en måler op i klassen, som viste, at CO2-indholdet var for højt. . Kommunen ville ikke betale for ventilation med den begrundelse, at der er nyt skolebyggeri på vej i Mariager. . Støjproblemer i den store klasse har fædrene forsøgt at løse ved at opsætte en lyddæmpende plade i loftet. . Den er doneret af en gipsfabrik i Hobro, hvor en far fra klassen arbejder.  . - Alle børn skal selvfølgelig have gode forhold, og det gælder både Mariager Skole, Havbakkeskolen og alle andre skoler i kommunen, understreger Peder Larsen. . Det er da helt vildt!. Han husker, at han i starten af året var til et forældremøde i 6. e, hvor han kiggede sig omkring og tænkte, ”Det er da helt vildt, at vi er så mange kandidater!”. Thomas Høj, der stiller op for Socialdemokratiet og er far til Oscar, joker med, at det da ikke er så mærkeligt - når klassen er så stor, som den vitterlig er.. - Min kæphest er, at der skal være max. 24 elever i klassen. Det udspringer både af mine erfaringer som både underviser og far, siger Thomas Høj, der er lærer på Mariager Skole, dog ikke i 6.e. . Ud på et sidespor. Robert Thomsen, kandidat for Kristendemokraterne og far til Eivi Maria, synes, Mariager har brug for at være repræsenteret i byrådet. . I byen breder der sig en følelse af at være kørt ud på et sidespor, blandt andet fordi man i denne byrådsperiode har mistet den lokale skoletandpleje.. Partifællen David Jakobsen, far til Lisa Augusta, drømmer om, at alle seks fædre fra 6. e bliver valgt ind i byrådet. . Så ville de udgøre omtrent en femtedel af de lokale folkevalgte og kunne kalde sig ”Mariageralliancen”.. Mogens Krogh Jensen forklarer, at de politisk aktive fædre i 6. e hverken er kollegaer eller konkurrenter - nej, de betragter hinanden som ”kongolegaer”.. - Jeg siger på vælgermøderne, at hvis de ikke stemmer på mig, så skal de stemme på en anden fra Mariager. Jeg forventer, at Mogens siger det samme, lyder det fra SF’eren Peder Larsen. .