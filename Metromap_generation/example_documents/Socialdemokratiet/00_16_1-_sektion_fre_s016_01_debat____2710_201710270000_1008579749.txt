Usmagelig højredrejning. SOCIALDEMOKRATIET: Den piberygende ”grand old man”, socialdemokraten Bent Øberg, revser sit parti med langt mindre barmhjertighed end ellers før og langer ud efter partiets formand, Aalborg-pigen Mette Frederiksen med kløerne fremme og ikke med fløjlshandskerne på som hidtil.. Og gud ske lov for det! For mens nogle mener, at Øberg bør stikke piben ind, så burde det være åbenlyst for enhver, at tiden er inde til at tage piben helt ud af munden for at råbe, nej skrige, vagt i gevær over for fru Frederiksens frontal angreb på alt det, Socialdemokratiet står for.. Mindre barmhjertighed fra Øberg, men mere barmhjertighed bad Socialdemokratiets humanistiske og moralsk anstændige stemme, Svend Auken om i den legendariske tale på Rådhuspladsen, hvor han tryglede om at se mennesket først og udvise solidaritet og medmenneskelighed. ”Mister vi evnen til inde bag den fremmede fremtoning at genkende os selv som fædre, mødre, søskende, børn, så har vi sat vores medmenneskelighed over styr. Så har vi udtørret de dybeste kilder i vores sind”, fortalte han os.. DF’eren Søren Krarup revsede efterfølgende Svend for hans ”misfortolkning og misbrug” af begrebet barmhjertighed, som ifølge Krarup ville føre til en al for slap udlændingepolitik, for ”hvis vi bliver overrendt af fremmede, så går vores hjem til grunde og Danmark ophører med at eksistere”, skrev han da.. Betragter man Socialdemokratiets usmagelige højredrejning på det værdipolitiske punkt under Mette Frederiksens formandskab og lyttede man til damen i ”Debatten” forleden, så kunne Krarups kritik lige så vel være kommet fra partiets egne rækker. For man skal lede længe efter både barmhjertighed og medmenneskelighed i Mette Frederiksens Socialdemokrati.. I ”Debatten” fremstod Mette Frederiksen som en bugtaler dukke for DF’s Kristian Thulesen Dahl, hvis synspunkter han slet ikke selv behøvede at fremføre, for Frederiksen udlagde dem ét efter ét som Socialdemokratiets egne. Farlig kurs, for det efterlader ikke meget spillerum for Nye Borgerliges Pernille Vermund, når hun nu værdipolitisk skal overtrumfe både Thulesen Dahl og Frederiksen.. For Mette Frederiksens politiske strategi går ud på at stille sig op ved siden af DF og strinte på gulvtæppet, for at vise, at det er helt ok ikke at være ”stueren”. Og med ”stueren” skal man forstå, at man har et anstændigt, tolerant og inkluderende menneskesyn, som man ikke behøver at skamme sig over, hvis man er i stue med folk af Svend Aukens format og at man som Svend sagde i sin tale, ”ikke betragter ’humanist’ som et skældsord”.. Som den franske forfatter og politiker, Victor Hugo skrev; ”lad os ikke glemme, at socialismen, den ægte, har til formål at løfte de svageste ind i en værdig tilværelse og dens fornemste opgave er, at styrke og opbygge folket moralsk og intellektuelt”.. Den ægte socialisme ville aldrig forfalde til argumenter mod ”fremmede”, baseret på forargelses-dokumentarer, baseret mere på frygt og følelser end på intellektuel fordybelse, men det skræmmer ikke Mette Frederiksen, som i ”Debatten” underbyggede sine argumenter med populisternes fremmeste argument, TV 2’s ”Moskeerne bag sløret”.. Socialdemokratiet har meldt sig ind i klubben af de ”ikke-stuerene”, men hvad værre er, Mette Frederiksen har styret Socialdemokratiet ind i en medmenneskelig, intellektuel og åndelig falliterklæring.. Man må håbe, at piben snart får en anden lyd...