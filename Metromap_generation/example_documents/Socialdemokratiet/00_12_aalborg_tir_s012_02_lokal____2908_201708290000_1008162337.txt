Likviditeten er steget over de seneste fem år. BUDGET-FORHANDLINGER: Tina French Nielsen (V) (TFN) prøver i NORDJYSKE fredag 25. august at tegne et billede af, at Aalborg Kommunes økonomi, er på vej ud over kanten, og at det stort set kun er regeringen, der har reddet os, fra store økonomiske problemer. Hun påpeger bl.a. at Aalborg Kommunes likviditet er faldet med ca. 1.000. kr. pr indbygger, over de seneste 5 år. Jeg kan ikke være mere uenig.. Aalborg Kommune har en stærk økonomi, og kommunens likviditet er faktisk ikke faldet med 1000 kr. pr. indbygger over de sidste 5 år, den er tværtimod blevet styrket med 467 kr. pr. indbygger. . TFN glemmer nemlig, at Aalborg Kommune fra 2011 – 2013 havde en kunstigt høj likviditet, grundet salget af bl.a. Aalborg Kommunes elselskab AKN-net, hvor kommunen skulle afregne 658 mio. kr. til staten i statsafgift. Pengene indgik i perioden i kommunens kassebeholdning, indtil de blev afregnet til staten, men pengene var rettelig ikke Aalborg Kommunes.. Jeg er som borgmester naturligvis glad for, at Aalborg Kommunes likviditet har været stigende. Det skaber et godt udgangspunkt for fremtiden. Men det er klart, at økonomien i en vækstkommune af Aalborgs størrelse, kræver stram budgetstyring og evne og vilje til at prioritere. Det vil vi fra Socialdemokratiets side sætte meget fokus på, i de kommende budgetforhandlinger. Men jeg må ærligt indrømme, at når jeg ser på de mange politiske løfter, Venstre har udstedt på det seneste, er jeg blevet noget bekymret for Venstres evne til det samme. .