Resultat smitter af på partiledere. KØBENHAVN: Flere partiledere var på Christiansborg i aftes som bevis for, hvor meget lokalvalgene tirsdag betyder. Partiernes topfolk skulle være moralsk opbakning og være nær telefonen for at sige ”køb” eller ”sælg” til de lokale studehandler på rådhusene i nattens løb, hvor borgmesterposter og udvalgsposter skulle fordeles.. Toppolitikerne skulle også være med til at udlægge nederlag som sejre. De kan ikke gøre vand til vin, men det er tæt på. Tilbagegang er en sejr, hvis den ikke er så stor som frygtet. Fremgang i stemmetal er en sejr, selv om det er blevet vekslet til en dårlig kurs og har givet færre borgmesterposter. Tilbageerobring af en tidligere højborg kan pustes op. Højere procentvis vælgertilslutning end ved folketingsvalget er en sejr. Alle har sejret ved at have ført en flot valgkamp. . Men vores politik vandt. Konkurrentens sejr kan også forklares med, at han har ført taberens politik, som på den måde har sejret.. ”John har fået et flot valg, fordi han har ført DF-politik”, lød det fra DF’s finanspolitiske ordfører i Folketinget, René Christensen, på et tidspunkt, hvor det så ud til, at han alligevel ikke kunne få borgmesterkæden til at hoppe af John Brædder (G) i Guldborgsund Kommune på Lolland-Falster og dermed skaffe partiet sin første almindelige borgmesterpost..  Socialdemokraterne i Brønderslev var inde på noget af samme forklaringsmodel, da de i aftes skulle forklare, hvorfor Mikael Klitgaard (V) ser ud til at blive borgmester igen, selv om Socialdemokraterne fik flest stemmer og mandater. Han fører socialdemokratisk politik, var forklaringen.. Derfor er udlægningen vigtig. Udlægningen af kommunal- og regionsvalget er vigtig, fordi resultatet fortæller noget om partiernes aktuelle form i tal. Ganske vist spiller lokale forhold og personer enormt ind. Men bortset fra meningsmålingerne handler det her om stemmer, der rent faktisk er afgivet. Det bygger ikke - som ved meningsmålinger - kun et meget lille udsnit af forhåbentligt repræsentative vælgere.. Men når en toppolitiker engagerer sig meget, smitter valgresultatet også af på personen, som kaster sig ind i den. Statsminister Lars Løkke Rasmussen (V) og hans udfordrer Mette Frederiksen (S) har særligt meget på spil. De har markeret sig kraftigt i valgkampen og har været godt rundt i landet. . På tur landet rundt. Mette Frederiksens rundtur til alle 98 kommuner står i kontrast til valget i 2013, da daværende statsminister og partiformand Helle Thorning-Schmidt (S) ikke var specielt efterspurgt hos de lokale partikammerater oven på lærerkonflikten. Alligevel fik partiet dengang 29,5 procent af stemmerne. . Det måtte give panderynker hos de socialdemokratiske strateger, hvis partiet under Mette Frederiksens ledelse ikke kunne gøre det bedre. Hun scorer godt i personlige popularitetsmålinger, og der er ikke den uro, der var i partiet under Thorning. Det så i aftes ud til, at partiet vinder tre procentpoint. . Løkke til eksamen. Statsminister Lars Løkke Rasmussen (V) var også til eksamen tirsdag. Han fik hele landets borgmesterkæde i 2015 trods et elendigt folketingsvalg, efter at han med nød og næppe havde overlevet et kupforsøg mod hans formandskab i 2014. Det var tiden med sager om dyrt tøj og rejser. . Han havde brug for et godt kommunalvalg tirsdag. Et dårligt kunne bringe hans kritikere på banen igen inden folketingsvalget, som skal komme senest om godt halvandet år. Venstre var gået to procentpoint tilbage til 24,8, da 80 procent var optalt, men Løkke kaldte det flot. . God vekselkurs . Selv om Venstre fik færre stemmer end Socialdemokratiet i ved kommunalvalget i 2013, fik Venstre langt . flere borgmesterposter. Løkke pegede så sent som tirsdag gerne på, at hans folk i kommunerne vekslede en fjerdedel af stemmerne til halvdelen af borgmesterposterne. En god handel. På forhånd har han skruet ned for forventningerne om, at det terningerne skulle falde så heldigt ud igen.. Løkke og Frederiksen var ikke på Christiansborg i aftes. Det var derimod udenrigsminister og partileder Anders Samuelsen (LA), netop hjemkommet fra sit store diplomatiske nederlag i opgøret om at få EU’s lægemiddelagentur til København. Resultattavlen viste i aftes tilbagegang på et halvt procentpoint. Partiet må forlade Mariagerfjord byråd. .