Sundhedsordfører går til minister. NORDJYLLAND: Hellere for mange end for få. Det er holdningen til sundhedsplejersker hos Socialdemokratiets sundhedsordfører, det nordjyske folketingsmedlem Flemming Møller Mortensen. . Derfor oprører det ham, at et uddannelsesloft blokerer for, at tilstrækkeligt med sundhedsplejersker kan erstatte de mange i faget, der snart går på pension.. Sundhedsordføreren vil skriftligt stille spørgsmål til sundhedsminister Ellen Trane Nørby (V) om, hvad hun har tænkt sig at gøre for at afværge den mangelsituation, NORDJYSKE Medier tirsdag belyste. Giver det ikke resultat, er han klar til at indkalde ministeren til samråd.. - Sundhedsplejersker er en fuldstændig nødvendighed for, at børn får en god start i livet. De er en positiv autoritet i alle familier og i samfundet som helhed. Der må simpelthen ikke være mangel på dem, mener ordføreren.. I Nordjylland er over halvdelen af sundhedsplejerskerne over 50 år. De bruges til et stigende antal opgaver, og flere kommuner er allerede begyndt at få problemer med at besætte ledige stillinger. . - Sundhedsministeren bliver nødt til at stå til ansvar. Man skal som politiker prøve at gøre ting rettidigt, og det er virkelig på høje tid at få lavet overordnede og langsigtede vurderinger af, hvor mange sundhedsplejersker, vi skal have. Vi skulle meget nødigt komme i den situation, at vi mangler sundhedsplejersker, hvor vi også mangler læger. Det ønsker jeg ikke at se i nogen del af Danmark, siger Flemming Møller Mortensen.. Videreuddannelsen fra sygeplejerske til sundhedsplejerske tager halvandet år, hvor der indgår seks måneders obligatorisk praktik hos en kommune. Staten kompenserer kommunerne for udgifterne til 100 praktikpladser om året.. - Professionsskolerne har fået penge til at øge optaget, men kommunerne har ikke. Man har sovet i timen, konkluderer Flemming Møller Mortensen..