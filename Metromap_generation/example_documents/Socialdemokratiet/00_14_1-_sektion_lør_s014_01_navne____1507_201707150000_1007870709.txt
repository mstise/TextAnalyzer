Socialt engagement. ¤ Herdis Brix, familiekonsulent, Dronning Christines Vej 17, Aars, fylder tirsdag 60 år.. Herdis Brix har i årevis ydet en stor humanitær indsats i sit lokalområde, Vesthimmerland.. Som formand for Dansk Folkehjælp Vesthimmerland har Herdis Brix været initiativtager til en række humanitære tiltag: Tusindvis af frivillige, ulønnede arbejdstimer har hun lagt i sommerlejr, først for russiske Tjernobyl-børn og senere for socialt udsatte børnefamilier på hjemmebanen. I 2007 startede Dansk Folkehjælp Vesthimmerland uddeling af julehjælp til enlige forsørgere på overførselsindkomst i lokalsamfundet. Juleuddelingen er siden hvert år vokset i omfang i takt med et stigende behov hos de allermest økonomisk udsatte børnefamilier. . For at skaffe midler til det sociale arbejde oprettede afdelingen i 2013 en genbrugsbutik i Aars. Herdis Brix er stadig formand for den lokale Dansk Folkehjælp-afdeling, ligesom hun står i spidsen for Socialdemokratiet i Vesthimmerlands Kommune.. Hun voksede op i Oustrup ved Aars og havde sin skolegang på Aars Skole og sluttede skoleårene på Borremose Ungdomsskole.. Herdis Brix startede som montrice på Søren T. Lyngsøs fabrik i Aars, hvor hun var ansat, indtil hun i 1996 startede på Ranum Socialpædagogiske Seminarium. Efter endt uddannelse fik hun job i Specialgruppen Mejsevej, som dengang hørte under Nordjyllands Amt. . 23 år blev det til med indsats for fysisk/psykisk handicappede børn, før helbredet nødvendiggjorde et jobskifte. Herdis Brix blev herefter ansat i sin nuværende stilling som familiekonsulent i Vesthimmerlands Kommunes Integrationsafdeling.. Utallige udvalg og nævn har Herdis Brix via Socialdemokratiet været medlem af.. I perioden 2009-2013 var hun medlem af Vesthimmerlands Byråd.. Trods sine mange opgaver finder Herdis Brix også tid til samvær med familien, heriblandt ikke mindst sine seks børnebørn. Skal der kobles helt fra, nyder hun sin sparsomme fritid sammen med gemalen, Ib Jensen, i familiens sommerhus i Hou. .