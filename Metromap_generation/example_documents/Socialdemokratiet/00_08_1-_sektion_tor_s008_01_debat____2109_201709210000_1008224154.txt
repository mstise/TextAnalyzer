Et helle for de udsatte. SOCIALT UDSATTE: Socialt udsatte. Spotlyset har ramt de hjemløse og andre socialt udsatte. I Folketinget hastede man i foråret tiggerloven igennem. Nu skulle det være slut med tiggere i Danmark. Specielt de udenlandske måtte vi forstå, da Socialdemokraterne stemte for tiggerloven, men gjorde det klar, at loven kun gælder for de udenlandske og utryghedsskabende tiggere. . Fattige fra Østeuropa skal ikke sidde med deres fremstrakte kaffekrus ved supermarkeder og jernbanestationer, hvor der færdes mange mennesker, og hvor de måske kunne få en skilling fra forbihastende velfærdsdanskere. Når de sidder der stille og tavse, så skaber de utryghed, og utryghedsskabende tiggeri straffes med 14 dages fængsel og udvisning. De første domme i tiggerloven er nu effektueret, og selvfølgelig har loven også dømt danske tiggere. . Selvom både Socialdemokratiets formand og retspolitiske ordfører med stålsat stemmeføring og vilde øjne har bedyret, at danskere ikke er målgruppen for tiggerloven, så er der intet i loven, der gør det muligt for landets dommere at vurdere, hvad der er eller ikke er utryghedsskabende tiggeri. Loven er lige for alle, så tiggeri er altså ulovligt i Danmark. Vores lille velordnede land tillader ikke, at mennesker med de allerusleste vilkår samler smulerne op fra de riges bord. Gør de det, skal de bures inde, og om muligt sendes hjem, hvor de hører til. Langt væk fra vores åsyn. . Vi vil hellere bruge mange ressourcer på at forhindre de socialt udsatte i at få en mønt til en kop kaffe end bruge ressourcerne til at skabe løsninger og vilkår, så tiggeri kun vil være en nødløsning for de få. Ikke nok med at Socialdemokratiet ved vedtagelsen af tiggerloven har demonstreret en håbløs naivitet i deres tro på, at loven kun skal ramme udlændinge. Tiggerloven er også en skamplet på Socialdemokratiets sociale profil.. I AALBORG kan vi heller ikke lide, når de socialt udsatte indtager et byrum. Vi bruger mange ressourcer på at skabe pladser og torve og liv i byen. Havnefronten myldrer med unge, der hygger sig og har gang i alverdens aktiviteter, og byens udendørs cafeliv blomstrer som aldrig før. Krydstogtskibe lægger til kaj, og vi elsker at vise Aalborg frem som en metropol næsten på højde med Paris, London og Barcelona. . Og Aalborg er en dejlig by – præget af vækst, velstand og udvikling. Som i andre store byer udgør de socialt udsatte byens skyggeside, som vi helst ikke vil se, og ikke bryder os om at vise frem. Som alle andre søger de socialt udsatte også samvær og fællesskab. De søger byens liv, finder sammen og slår sig ned, hvor det kan lade sig gøre. . FREDERIKSTORV har været et yndet samlingssted for de social udsatte. Her er de tæt på bylivet og på Netto, hvor nye forsyninger kan hentes. Men de pynter ikke, og derfor er pladsens bænke pillet ned. Pladsen er ikke velfungerende, udtaler byens fremmeste byrums-politiker, så den skal nyfortolkes. Et kvalificeret gæt vil være, at nyfortolkningen samtidig betyder en udrensning af de socialt udsatte. . J. F. Kennedys Plads er et andet populært tilholdssted for de socialt udsatte. Pladsen er stor, den tiltrækker ikke hverken turister eller byens borgere, så pladsen vil være et oplagt sted som et af de heller for de socialt udsatte, som byrådet nu vil afsætte midler til at etablere. Den ene del af pladsen er indrettet med bænke i en rundkreds afskærmet af små hække. Her kan man sidde ret ugeneret af folk, der går forbi. . Den anden del af pladsen kunne indrettes med et indendørs opholdssted. Byg en arkitektonisk perle af et orangeri, hvor de socialt udsatte kan søge ly om vinteren og i dårligt vejr. Måske ville nogle af dem ovenikøbet synes, at det ville være meningsfyldt og værdiskabende at passe nogle blomster eller dyrke lidt grøntsager. Vi skal turde vise de socialt udsatte, at Aalborg er en rummelig by, hvor der også er plads til dem.. SELVFØLGELIG LØSES sociale problemer ikke med et par bænke eller et orangeri, og derfor er det også godt, at byens borgmester nu har lanceret en effektiv og hurtigarbejde task force, der skal komme med kreative og nytænkende ideer, der skal dæmme op for, at hjemløse og socialt udsatte skal friste en kummerlig tilværelse på gader og stræder. En by som Aalborg består af en mangfoldighed af borgere med vidt forskellige behov og vilkår. De socialt udsatte fortjener lige som alle andre respekt for deres særlige livsomstændigheder. De fortjener både omsorg, en gedigen social indsats og en håndsrækning, så de bliver i stand til at forbedre deres vilkår.. Men de fortjener også, at alle vi andre ser dem som mennesker, der har ret til at færdes i vores by og har ret til at sætte deres præg på bylivet. At fjerne bænke, så de ikke har noget at sidde på eller deportere dem ud af midtbyen, er både respektløst og uværdigt.. DE SOCIALT UDSATTE kommer til at sætte deres præg på den kommunale valgkamp. Forhåbentligt kommer det aktuelle spotlys til at skabe løsninger og forbedrede vilkår for de socialt udsatte og ikke kun for de borgere, der synes, at de er uheldige elementer i en højpoleret by..