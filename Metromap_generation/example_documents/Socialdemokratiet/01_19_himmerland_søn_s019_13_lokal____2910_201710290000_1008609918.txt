Skatten skal ikke ned – nu. ØKONOMI: Det er en mærkelig fornemmelse at erklære sig enig med en konservativ. Men jeg er helt enig med en anden ny byrådskandidat, Svend Jørgensen, når han mener, at vi skal have indtægterne i Vesthimmerlands Kommune til at stige. Jeg er også enig med ham i, at man af al magt skal holde de kommunale budgetter.. Jeg er overbevist om, at alle andre kandidater mener det samme. Der er tale om så indlysende sandheder, at hans valgindlæg, der i forvejen var forkortet af redaktionen, sagtens kunne have været endnu kortere.. Men enigheden hører op, når Svend Jørgensen foreslår, at man sætter skatten ned med 0,1-0,2 pct. (går ud fra, at han mener procentpoint, men jeg er jo ikke bankmand) om året de kommende år. Det vil – mener han – gavne kommunens image.. Jeg kunne godt finde på andre ting, der kunne være gjort bedre og anderledes af Svend Jørgensens partifæller i den seneste valgperiode, og som ville have gavnet kommunens image betragteligt mere end en symbol-skattelettelse. Men det er en sag mellem de konservative og vælgerne.. Socialdemokratiet vil til enhver tid sætte velfærd over skattelettelser. Men jeg vil da hjertens gerne være med til at sætte skatten ned, når vi får gjort fraflytning til tilflytning. Derfor vil jeg arbejde benhårdt på dels at gøre klimaet for erhvervslivet endnu bedre, velfærdsområdet endnu stærkere – folk flytter nemlig på grund af arbejde og en godt fungerende hverdag – og så vil jeg afsætte langt flere midler til decentralt styrede bosætningskampagner..