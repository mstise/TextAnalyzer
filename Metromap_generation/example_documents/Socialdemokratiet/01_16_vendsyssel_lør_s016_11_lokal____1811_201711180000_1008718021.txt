Arbejdspladser i mindre samfund. CENTRALISERING: For at råde bod på de skader, som centraliseringsbølgen har forvoldt i de mindre bysamfund overalt i landet, siden Venstre gennemførte kommunalreformen, har man de sidste par år forsøgt at puste liv i de ramte områder med nye arbejdspladser. . I Brønderslev har vi fået en afdeling af Arbejdsmarkedsstyrelsen, og det er vi meget, meget glade for. Kommunen har selv de sidste år centraliseret mange servicetilbud for at få mest muligt ud af skattekronerne, og det er bestemt ikke alle, der er glade for den udvikling. Langt fra. Vi, der bor i de små landsbysamfund, er nervøse for, om vi kan beholde vores skole, vores plejehjem og vore daginstitutioner. Vi har i Jerslev mistet biblioteket, som dog er erstattet af en bogbus, og det er fint. Vi har også mistet vores lægehus, og det er mindre fint. Faktisk er det en katastrofe for et aktivt lokalsamfund. Vi skal være på vagt for at beskytte de servicetilbud, vi har nu, og vi skal arbejde for at få flere til de små byer.. Socialdemokratiet vil gerne i samarbejde med det øvrige byråd lægge en plan for, hvordan vi undgår helt at udsulte vore lokalsamfund. . Jeg har bemærket, at Hjørring har lavet en charmeoffensiv for at tiltrække flere læger. Lad os gøre det samme. Vi skal have problemet med den manglende lægedækning løst. Lad os i det hele taget arbejde mere målrettet for at fastholde og skabe flere arbejdspladser i de mindre lokalsamfund, så vi ad den vej kan skabe udvikling i hele kommunen. Det vil jeg arbejde for i de næste fire år..