Velkommen til provinsen. På satiretegningen i dagbladet Politiken står statsminister Lars Løkke Rasmussen (V) - i Roald Als’ meget karakteristiske og sjældent forskønnende streg - med meget træt mine og læser op af et stykke papir: - Og så er der de økonomiske råd. Nogle irriterende, bedrevidende fjolser.. Ved siden af statsministeren står innovationsminister Sophie Løhde (V) med en håndfuld dartpile for at sende en af dem mod et danmarkskort med bemærkningen: - Ok, dem sender vi over til ... Horsens.. Ugens helt store emne har været udflytning - fremprovokeret af regeringens nyeste forsøg på at få statsadministrationen til at nå ud i så godt som alle hjørner af disse yderst beskedne 42.924 kvadratkilometer, altså ”Bedre Balance II”, der - blandt meget, meget andet - har udsigt til at flytte fire mand fra sekretariatet i Etisk Råd fra København til Kolding. Og 15 mand i Dansk Sprognævn til Bogense. For ikke at tale om de 11 personer, der er på vej til Brovst for dels Sekretariatet for Frivilligrådet, dels Det Centrale Handicapråd.. På den ene side er der de ganske mange medarbejdere, der i større eller mindre grad lever i skræk for, hvordan der mon er hos flertallet ”helt derovre” i provinsen. . På den anden side er de bemærkelsesværdigt mange borgmestre, hvis udtalelser man næsten ikke har kunnet høre for de klapsalver, som de samtidig har udsendt ved tanken om at få del i spredte krummer fra det store, statslige kagebord.. Udflytningen - der konsekvent bliver omtalt sådan, selv om en del nok vil opfatte det sådan, at man flytter . Halet op af posen i ugens løb blev også en hel del gennemgange af et meget langt års heftige op- og nedture for USA’s hidtil tydeligste præsident, Donald Trump, i anledning af, at han trods alt har bestridt posten i et år. Og indtil videre har opfyldt fire valgløfter (rullet Obamas miljø- og klimainitiativer tilbage, indført rejseforbud for muslimer, sænket skatterne og fået valgt ny højesteretsdommer). . Trump slap også af sted med at uddele egne Fake News-priser til de medier, som han har brudt sig mindst om. Og har til gengæld fået dumpekarakter, fire Pinocchioer, som tak for ”rene usandheder” af faktatjekkerne på et af hadeobjekterne, Washington Post. Som chefen for faktatjekkerne Glenn Kessler siger: - Jeg vil mene, at Obama ville få fire Pinocchioer cirka 15 procent af tiden. Trump får fire Pinocchioer 65 procent af tiden. Ikke blot tager han ofte fuldstændig fejl, han korrigerer aldrig selv, men gentager de fejlagtige udtalelser igen og igen.. Hvor mange Pinocchioer danske politikere har fortjent står hen i det uvisse. Også når det gælder Socialdemokratiets efterhånden kronisk olme gruppeformand Henrik Sass Larsen, der for nylig har meddelt, at han fra nu af har tænkt sig kun at stille op til interview én gang i kvartalet - og kun når han har store, principielle sager at dele med os andre. Efter gruppeformandens mening er klassisk politiske reportage stort set udgået af det journalistiske repertoire for at blive erstattet af kommentage og stadig mere konfrontatorisk journalistik. Og bliver han modsagt, bliver tonen for alvor - nå ja, altså konfrontatorisk: ”Rundt om reageres der med høj aggressivitet og raseri over mine konstateringer. Uniformt hyler pressen som stukne grise og råber op om Trump og ytringsfrihed og salver sig selv i kollegial selvfedme”. Velbekomme!. Og hvad vil vi ellers huske fra uge 3? Måske at den nærmest krænkende lave dom på to års fængsel for med vandscooter at have dræbt to amerikanere i Københavns Havn - af indlysende årsager - er blevet anket. For vel er der ikke fortilfælde, måske derfor den noget famlende dom - men minder adfærden ikke påfaldende meget om kendt vanvids- og hovedet-under-armen-kørsel på motorveje med fatal udgang?.