Kræftsyge kvinder får ingen erstatning . INDLAND: Kvinder i alderen 50 til 69 år har et retskrav på at blive undersøgt for brystkræft hvert andet år. Men i flere regioner bliver tidsfristen ikke overholdt.. Ifølge Jyllands-Posten har der siden midten af 2014 været over 140.000 tilfælde, hvor kvinder er blevet indkaldt for sent til undersøgelsen.. Især i Region Hovedstaden har man været bagud. Her er over halvdelen i en periode blevet indkaldt for sent.. Regionen forklarer sig med manglende ressourcer. Og denne forklaring har Østre Landsret godkendt.. Dermed skal Region Hovedstaden ikke betale erstatning til de kvinder, der er blevet screenet for sent og efterfølgende har fået konstateret brystkræft.. Dommen møder stærk kritik fra både organisationer og politikere.. Administrerende direktør i Kræftens Bekæmpelse Leif Vestergaard Pedersen udtrykker bekymring for situationen.. - Hvis man overtræder behandlingsgarantien eller fejlopererer en patient, kan man jo som sygehus altid sige, at man manglede ressourcer eller personale. Jeg kan ikke forstå, at problemer, man kan forudse og planlægge sig ud af, skal fritage fra erstatningsansvar, siger han til Jyllands-Posten.. Landsretsdommen blev efterfølgende anket til Højesteret. Sundhedsminister Ellen Trane Nørby (V) oplyser til Jyllands-Posten, at hun følger sagen tæt. Det samme gør Leif Vestergaard Pedersen.. - Jeg håber inderligt, at Højesteret omgør landsrettens dom, og hvis det ikke sker, må vi diskutere med Folketinget, om reglerne ikke bør laves om. Jeg nægter at tro, at dette var politikernes hensigt med erstatningssystemet, siger han til Jyllands-Posten.. Fra politisk side er der bred enighed om, at dette ikke er meningen med både retskravet på undersøgelser hvert andet år og hele erstatningssystemet.. Fra Venstres sundhedsordfører Jane Heitmann lyder der især kritik af, at Region Hovedstaden halter så markant efter.. - Der er afsat midler i regionernes økonomi til, at de kan løse opgaven. Så jeg synes, at det er meget trist, at regionen på den måde tilsidesætter en patientrettighed.. Socialdemokratiets sundhedsordfører Flemming Møller Mortensen lufter samme kritik. Han mener derudover, at man ikke kan vente på højesteretsdommen, før man reagerer.. - Jeg stiller mig ikke tilfreds med, at ministeren blot siger, at vi må vente og se, hvad der sker.. - Derfor vil jeg kalde ministeren i samråd, så vi kan få en klarlægning over, hvad årsagerne er til, at regionerne ikke kan overholde tidsrammen, siger han.. Liselott Blixt, der er sundhedsordfører for Dansk Folkeparti, mener, at det er en glidebane, hvis Højesteret opretholder landsretsdommen.. - Det ville være forfærdeligt, hvis det kommer til, at man kan sætte alt ind under, at der er for knappe ressourcer, siger hun.. Hos Danske Regioner påpeger næstformand Stephanie Lose (V), at man afventer højesteretsdommen, før man beslutter det videre forløb. Men hun mener også, at det er en alvorlig sag.. - Det er unikt, at der i dette tilfælde bliver blandet ressourcemangel ind, og derfor er det en principiel sag, som vi skal tage meget alvorligt..