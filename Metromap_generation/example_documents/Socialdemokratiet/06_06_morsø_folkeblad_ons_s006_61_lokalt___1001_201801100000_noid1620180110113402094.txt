Ulmende oprør mod lønkrav. THISTED: De stadig strammere regler for flygtninges mulighed for at arbejde i Danmark får nu kommunalpolitikere til at tage til genmæle mod deres kolleger på Christiansborg.. - Den gennemsnitlige årsindkomst for borgere i Thisted Kommune i alderen fra 16 til 66 år er på 250.000 kroner. Derfor er det tåbeligt at kræve, at en flygtning i typisk ufaglært arbejde skal have en årsindkomst på 417.000 kroner.. Det siger Niels Jørgen Pedersen (V), formand for Thisted Kommunes erhvervs-, arbejdsmarkeds- og kulturudvalg, med en verbal bredside mod den landspolitiske retning, der er sat på flygtninge- og asylpolitikken.. - Området har udviklet sig til en konkurrence mellem Venstre og Socialdemokratiet, som kappes om at lave stramninger, som tilfredsstiller Dansk Folkeparti. Det er ynkeligt at se på, siger Niels Jørgen Pedersen.. Hvorfor sende hjem...?. Med afsæt i Thisted Kommune, hvor velintegrerede og dansktalende flygtninge, som er i arbejde, får besked på at rejse hjem, stiller han spørgsmålet: Hvorfor er det så væsentligt at sende folk hjem, når der er brug for deres arbejdskraft?. - Jeg tror, at politikerne på Christiansborg fører en politik med afsæt i eksempler på mislykket integration på Nørrebro og i Vollsmose, men fuldstændig overser, at vi i dag står med en anden gruppe flygtninge, som vi kan fange integrationsmæssigt, og at vi har virksomheder, hvor de kan komme i arbejde, lære sprog og fortsætte integrationen.. Niels Jørgen Pedersen bruger den somaliske slagteriarbejder Mohamed Diriye Ibrahim som eksempel på, at systemet ikke virker. Efter halvandet års ansættelse på Tican i Thisted til en årsløn på 370.000 fik han besked på at rejse hjem ud fra en vurdering af, at situationen i Somalia var sikker. Sagen er anket og Mohamed arbejder stadig på Tican. Nu på nathold til en løn, der gør det muligt at opfylde kravet om en årsløn på 417.000 kroner.. - Det er helt forkert, at man vil sende en velintegreret flygtning hjem - og det virker helt gak, at flygtningepolitikken skal bestemme, hvornår på døgnet folk skal arbejde, hvis de vil gøre sig håb om at tjene en årsløn, der kan gøre det muligt for dem at blive, siger Niels Jørgen Pedersen.. Løsning over midten. For ham at se er det irrelevant at skændes om det politiske ansvar for, at tingene har udviklet sig, som de har.. - Det handler om at lave tingene om. Det kræver, at Socialdemokratiet og Venstre gør sig fri af DF og finder nogle brugbare løsninger. Der er brug for politiske beslutninger hen over midten, så DF bliver politisk isoleret og ikke integreret.. Udvalgsformanden tilføjer, at nogen skal åbne debatten.. - Vi har altid sagt, at folk, som vil integreres, skal have lov at være her. I stedet ser vi, at man rammer alle for at ramme de, som ikke lever op til det krav, siger Niels Jørgen Pedersen, som sætter debatten på den lokale dagsorden.. - Vi står foran generalforsamlinger i vores vælgerforeninger - og mon ikke Christiansborg lytter til de synspunkter, der kommer herfra, siger Niels Jørgen Pedersen. .