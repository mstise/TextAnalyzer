S og K stort set enige. ENIGHED: Tak til Per Jensen (kandidat til KV 2017 for Socialdemokratiet) for hans bemærkninger i Nordjyske 29. oktober til mit tidligere indlæg om mere udvikling i kommunen.. Selv om han – iflg. eget udsagn – kun har læst halvdelen af mit indlæg, nævner Per Jensen, at han i næste byrådsperiode vil arbejde for flere indtægter og flere borgere til kommunen, at de kommunale budgetter skal holdes, bedre vilkår for erhvervslivet og bedre velfærd.. Alle de nævnte punkter har jeg nævnt i mit tidligere læserbrev, så jeg er helt enig. Jeg kan tilføje endnu flere turister til området, men det mener Per Jensen formentlig også.. Så er der skatteområdet. Her er vi måske lidt uenige. Vi er enige om, at skatten skal sænkes, når der er råd til det, men ikke helt enige om, hvornår det er.. Jeg mener dog stadig, at en skatteprocent i vores kommune, som er 1,5 procent-point højere end i Rebild og 1,1 procent-point i Mariagerfjord, er et problem for kommunens image og dermed også for tilflytningen. Det svarer til en højere skat for en almindelig familie på 500 – 1.000 kr. pr. måned. Så et ønske om nedsættelse af skatten er ikke ”symbol-politik”, som Per Jensen påstår.. Men efter Per Jensens positive bemærkninger, er jeg sikker på, at S og K også i næste byrådsperiode kan blive enige om det meste, til gavn for alle borgere i Vesthimmerland..