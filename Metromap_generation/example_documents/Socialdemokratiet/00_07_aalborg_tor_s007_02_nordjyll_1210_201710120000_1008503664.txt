Glemmer Trump 
de to procent?. INDLAND: For nylig opgav regeringen sit krav om, at sygehusene skal være to procent mere effektive hvert år. Nu satser den på, at den amerikanske præsident Donald Trump tilsvarende glemmer Nato’s mål om, at medlemslandene skal bruge to procent af bruttonationalproduktet på militær. Trump beskylder en del lande for at nasse på USA’s store militær.. Den danske regering opgiver på sin side ikke at tale om mere effektivitet. Nu er det den danske soldat, som er mere effektiv end andre. ”Verdens bedste og mest effektive soldater” ifølge statsministeren. Derfor behøver Danmark ikke leve op til det sigtemål, som Nato’s medlemslande blev enige om i 2014. . Trods onsdagens forslag om en femtedel større militærudgifter i 2023, vil Danmark være langt fra Nato-målet om de to procent af BNP i 2024. Det står helt klart nu. Faktisk vil Danmark kun have bevæget sig fra 1,17 procent til 1,3 procent militærudgifter i forhold til BNP. Det er, hvad regeringen kalder et ”substantielt” løft. . Foruden den store effektivitet hos den danske soldat, forsvarer regeringen sig med, at Nato vedtog et sigtemål. Desuden ville det være umuligt for forsvaret at bruge penge så hurtigt, hvis udgifterne næsten blev fordoblet for at opfylde de to procent til tiden.. Regeringen argumenterer også med, at den opfylder andre af de mål, som Nato har sat. Det gælder målet om at bruge 20 procent af forsvarsudgifterne på nyt udstyr. For eksempel får krigsskibe missiler, som skal beskytte mod fjendtlige missiler. . Rusland vil opfatte det som en optrapning, men den danske forsvarsministeren, Claus Hjort Frederiksen (V), afviser, at det er andet end et forsvar.. Grækenland hånet. Samtidig beskriver forsvarsministeren selve to procents målet som noget pjat. Grækenland opfylder Nato’s krav, fordi landet har arbejdet målbevidst på at sænke sin produktion, lyder det hånligt fra den danske forsvarsminister. Han kunne også have nævnt Estland og Polen, som ventes at nå de to procent i år.. Nato’s grænse mod Rusland er hovedpunktet i udspillet til forsvarsforlig. Danmark skal kunne stille med en selvstændig brigade på 4000 mand, som kan sendes ud for at forsvare et baltisk land. Skrækken er, at Rusland vil behandle de baltiske Nato-lande på samme måde som Ukraine.. Inden for Danmark handler udspillet om at sikre landet som et bagland for forsvaret af landene ved Østersøen. Et øget antal værnepligtige skal kunne stå for at forsvare broer og andre vigtige punkter. . At antallet af værnepligtige øges, er et nyt nederlag til regeringspartneren Liberal Alliance. Lederen, udenrigsminister Anders Samuelsen, har tidligere korrigeret forsvarsministeren og sagt, at det IKKE var regeringens politik at øge antallet af værnepligtige fra de nuværende 4200. . Nu er det så alligevel regeringens politik at få flere værnepligtige. Lige som det har været Dansk Folkepartis og Konservatives politik længe. De vil have mange flere end de ekstra 500, men har foreløbig vundet terræn.. Regeringen vil tage endnu et skridt mod at lade militæret overtage, hvad der tidligere var politiopgaver. En infanteribataljon på 500 mand og 160 mand fra livgarden skal hurtigt kunne indsættes til hjælp, hvis Danmark rammes af terror.. Cyberforsvar. Men angreb kan også komme gennem computeren. Bevidstheden om det er rykket et stykke frem i regeringens planer. Cyberangreb kan sætte hospitaler eller virksomheder ud af spillet og blive lige så ødelæggende som militære angreb, påpeger forsvarsministeren. . Som et yderst digitaliseret samfund er Danmark meget sårbart for den slags angreb. Svaret i forsvarsudspillet er flere sensornetværk, som afslører angreb - og nu også et ”situationscenter, der skal medvirke til at skabe bedre overblik over truslerne”.. Forhandlingerne om udspillet begyndte onsdag eftermiddag mellem regeringen, Dansk Folkeparti, Socialdemokratiet og Radikale Venstre. . Det store slag bliver, når pengene skal findes - uden for forsvaret. Det handler om 4,8 milliarder kroner årligt i 2023. Det begynder med 0,8 milliarder kroner for 2018. .