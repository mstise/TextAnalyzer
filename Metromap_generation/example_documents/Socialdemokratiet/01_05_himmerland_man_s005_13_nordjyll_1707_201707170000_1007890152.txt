S klar med sit hold. NORDJYLLAND: Så er de nordjyske socialdemokrater - lidt forsinket - klar med deres kandidatliste til efterårets regionsrådsvalg.. Listen skulle egentlig have været endeligt udformet, da partiets regionale organisation sidst i april holdt årsmøde. Partifællerne i Hjørringkredsen havde imidlertid ikke nået at vælge deres repræsentanter på listen inden årsmødet, hvorfor den endelige udformning måtte udsættes.. Hos Socialdemokratiet er det partiorganisationen i de enkelte kredse, der udpeger, hvem de ønsker på listen. Undtagelsen er spidskandidaten, der vælges på regionalt niveau, og her var regionsrådsformand Ulla Astman allerede i fjor kåret.. Siden har også socialdemokraterne i Hjørringkredsen inden for den frist, de fik på årsmødet, sat navn på deres kandidater. Dermed kan partiet opfylde sit mål om at have en liste, hvor hver af Nordjyllands ni opstillingskredse har mindst tre kandidater. . Formand er tilfreds. Formanden for de nordjyske socialdemokrater, Mogens Vestergaard, er tilfreds med listen, der tæller ”en bred gruppe af mennesker, både når man ser på alder, geografi og erhverv”. . 11 af de 30 kandidater er kvinder.. - Jeg kunne godt have ønsket mig en mere ligelig fordeling mellem kønnene, men glæder mig over, at vi har en kvinde øverst på listen, siger han.  . Blandt de 30 kandidater er - som tidligere omtalt i NORDJYSKE - en tidligere minister, Ole Stavad, der efter en lang årrække i Folketinget og yderligere nogle perioder i kommunalpolitik nu satser på at blive valgt til regionsrådet. På listen finder man også lektor Mogens Ove Madsen, der indtil forrige valg sad i regionsrådet, valgt for SF. .