Smag og behag. KULTUR: Forestil Dem denne scene: en 68-årig mand, ikke af de højeste, med et par kilo for meget og nogle tusinde hår for lidt. Iklædt lederhosen og tyrolerhat, svingende et literkrus med øl, mens han kigger dybt i udskæringen på en Dirndl-kjole med noget af det, som vort mandlige fodboldlandshold ikke må råbe i omklædningsrummet.. Vi lader lige billedet stå lidt og spørger: er det udtryk for dårlig eller god smag? . Mange, heriblandt både gode venner og nærmeste familie, vil uden tøven kalde det dårlig smag, når jeg på lørdag gør netop som beskrevet og deltager i den årlige Bierfest i min hjemby Løgstør? De fatter ikke at jeg, der oven i købet er gammel kulturradikal, kan finde fornøjelse i slige udskejelser. . Her er det, at jeg for det første henter hjælp hos kulturradikalismens største, Poul Henningsen, hvis lamper paradoksalt hænger hjemme hos de rigtigt mange med den ”gode smag” - de mange, som PH afskyede. ”Der gives ikke god og dårlig smag. Der findes kun den gode smag, og den er dårlig.”. For det andet fik jeg hjælp fra helt uventet kant, da Dronningen i sin nytårstale for 14 dage siden sagde: ”Prøv at gøre noget, der ikke er nødvendigt, noget der ikke er behov for, noget unyttigt!”. Det lille ”u” foran nyttigt var med fed skrift i Hoffets officielle udgave af talen.. Da jeg ikke er god med sytøj og skitseblok, som Dronningen nævnte som et par af sine foretrukne fornøjelser uden for dagligdagens praktiske gøremål - såsom opvask, gulvvask, indkøb af gulerødder og aflevering af skraldepose samt alt det andet, som en dronninger jo skal tage sig af - så iklæder jeg mig en gang om året disse lederhosen. I unyttighedens tjeneste. Jeg deltager også en gang om ugen i det opbyggelige raflespil ”Tænkeboks” på et tilrøget værtshus i Aalborg. På vejen frem og tilbage finder jeg stor fornøjelse i at lytte til Brass Band-musik. . Alt sammen noget, som mange vil betegne som dårlig smag. Og smag og behag kan man som bekendt ikke diskutere (!). Jo, det da ved den søde grød man kan. Man skal blot fjerne ordene ”god” og ”dårlig” foran smag, hvilket ikke er ensbetydende med at alt er lige godt eller lige dårligt. En Bierfest kan være god eller dårlig. God hvis øllet er velskænket, wienerschnitzlen veltillavet og musikken velspillet. Og dårlig, hvis øllet er dovent, schnitzlen sej og musikken falsk. Men min deltagelse i en Bierfest er ikke udtryk for dårlig smag. Den er blot udtryk for en anden smag end den, som f.eks. min nærmeste familie har. Når den præmis er på plads, kan man diskutere herfra og til evigheden om smag og behag i respekt for, at din smag ikke er bedre end min. . Det betyder ikke, at vi ikke har behov for smagsdommere i ordets oprindelige og positive betydning. Jeg har stor respekt for fagfolk på alle niveauer. Sætter min lid til min optiker, til min tandlæge, til mureren og maleren. Mennesker, der kan deres fag. . På samme måde har jeg respekt for og tro på de mennesker, der i årevis har studeret billedkunst, sammenlignende litteratur, komposition, sociologi og andre materier, der er knap så eksakt målbare som optikerens +3,5, tandlægens rodbehandling og murerens mesterpetring. . Jeg har derfor intet imod at blive belært om, hvad der f.eks. er god kunst og dårlig kunst. Jeg er overbevist om, at de mennesker, der har studeret og læst og beskæftiget sig med kunst i årevis, kan skelne mellem god kunst og det, som en af mine kulturelle venner kalder ”ligner-kunst”. Jeg har tiltro til, at de fremragende dygtige direktører på bl.a. Kunsten i Aalborg og Skagens Museum er i stand til at lave udstillinger af høj kvalitet.. Men jeg vil have lov til at sige, om jeg bryder mig om det eller ej, uden at blive sat i bås som en af dem med dårlig smag. Det er jeg i øvrigt overbevist om, at direktørerne Gitte Ørskou og Lizette Vind Ebbesen heller ikke ville drømme om at gøre.. Til dem, der vil gøre det, vil jeg igen bruge PH: ”Høje, hellige moralske, fine folk, samfundsstøtter, brave borgere og venner, I, som altid vasker hænder: Ta’ og rend mig i den offentlige mening.”. I det lys håber jeg inderligt, at førnævnte kulturelle ven - der i øvrigt også er initiativtager til Kulturmødet - får held med en af sine utallige ideer: Helene Fischer som deltager i Kulturmødet. . Smag lige på den!. Per Jensen, journalist, Løgstør. Medlem af byrådet i Vesthimmerland, valgt for Socialdemokratiet, Har arbejdet på aviser, tv og radio i hovedstaden og i hovedlandet i en menneskealder. Har nu eget kommunikationsfirma - som han passer med mindre børnebørnene kalder..