Trafikalt Folkeparti stiller ikke op. AALBORG: Enmands-partiet Trafikalt Folkeparti har besluttet ikke at stille op til det kommende kommunalvalg. Partiet stillede sidste gang op til Aalborg Byråd med et enkelt punkt på dagsordenen: Et nej til en tredje Limfjordsforbindelse hen over øen Egholm. . - Der er stor modstand mod dette projekt. Ifølge en opinionsundersøgelse i 2014 ønskede kun 27 procent af befolkningen i Region Nordjylland den linjeføring, som politikerne havde valgt, udtaler manden bag partiet, Anders Wested, i en pressemeddelelse.. - Der er et nyt parti på vej ind i lokalpolitik, Alternativet, som er skarp modstander af at ødelægge Egholm med en motorvej. Desuden er der grøde i Socialdemokratiet i Aalborg Byråd, hvor blandt andet tidligere formand for Aalborg City, Arne Schade, stiller op med et nej til Egholm-motorvejen som mærkesag, siger Anders Wested videre.. - Hvad angår De Radikale, har de altid været imod den vestlige linjeføring i byrådet. I Regionsrådet har det været modsat, men her er der kommet nye spidskandidater, som foretrækker en bedre forbindelse øst om byen, blandt andet begrundet med, at Aalborg i de sidste årtier har udviklet sig mod øst, og det derfor er vigtigst at sikre passagen her, fortsætter Anders Wested.. Også i Dansk Folkeparti mener Anders Ested at finde modstand mod Egholm-forbindelsen. . - Når både De Radikale, Alternativet, SF, Enhedslisten og måske Dansk Folkeparti vil have en anden løsning, er det jo halvdelen af partierne i kommune og region. Så er der ikke længere brug for mit parti, siger han.. Trafikalt Folkeparti fik 217 stemmer ved seneste valg..