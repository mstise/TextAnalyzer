S-toppolitiker stævnede ud som styrmand. ¤ Kjeld Olesen, tidligere folketingsmedlem og tidl. minister, fylder lørdag 85 år.. Kjeld Olesen kunne være blevet Socialdemokratiets formand, men trak i 1987 stikket og forlod Christiansborg.. Han fik hyre som skibsassistent og påmønstrede i 1994 Navigationsskolen i Svendborg, hvor han året efter blev styrmand. Indtil 2002 sejlede han som styrmand.. Dermed var han tilbage ved begyndelsen, da han i 1949 kom på søfartsskole. Siden sejlede han som kok og jungmand og blev shippinguddannet hos rederiet J. Lauritzen.. Kjeld Olesen er søn af den socialdemokratiske modstandsmand Anker Olesen. Sønnen kom med i Atlant-sammenslutningen, som støttede Nato. Han blev hentet til den hemmelige efterretningsorganisation, ”Firmaet”.. Her aflyttede han ulovligt topkommunisterne Alfred Jensen og Ragnhild Andersen. Deres lejlighed i Vester Søgade i København blev aflyttet fra 1952 til 1959. Først i 1998 afslørede han i DR2 sin fortid som spion.. Derfor var det paradoksalt, at Kjeld Olesen i 80’erne spillede en hovedrolle i Socialdemokratiets fodnotepolitik mod Schlüter-regeringen. I december 1979 var han som dansk udenrigsminister med til Natos dobbeltbeslutning.. Den betød opstilling af mellemdistance-raketter i Vesteuropa med atomvåben som svar på sovjetiske SS-20 raketter i Østeuropa. . Kjeld Olesen og S-regeringen forsøgte forgæves at udsætte Natos beslutning i et halvt år for at forhandle nedrustning med Sovjetunionen.. Senere har Kjeld Olesen indædt forsvaret fodnotepolitikken. Han har afvist, at Socialdemokratiet gik kommunisternes ærinde til skade for Nato.. Kjeld Olesen var forsvarsminister, da Bådsmandsstrædes Kaserne i 1971 blev besat og endte som Christiania. Han talte, da christianitterne senere fejrede købet af området med et realkreditlån som selvejende.. Ved festen advarede Kjeld Olesen christianitterne om, at de ikke måtte droppe pionerånden til fordel for ”ligusterfascismens bekvemmelighed”. .