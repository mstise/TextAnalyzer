S vil skabe 5000 nye job. AALBORG: I forbindelse med kommunalvalget har NORDJYSKE Stiftstidende givet de forskellige partier og lister, der stiller op i Aalborg Kommune mulighed for en præsentation.. I dag handler det om Socialdemokratiet, hvor borgmester Thomas Kastrup-Larsen har fået til opgave at svare på, hvilke tre ting - i prioriteret rækkefølge - der er vigtigst i den kommende byrådsperiode.. Ledighed skal nedbringes. - Det er vigtigt at vi får skabt flere job i Aalborg Kommune. Selvom der er blevet skabt 5000 flere arbejdspladser i Aalborg Kommune de seneste to år, er der brug for mange flere. Mit mål er, at der i den kommende valgperiode skal skabes 5000 flere arbejdspladser i Aalborg Kommune, så den relativt høje ledighed i Aalborg Kommune kan nedbringes, lyder det fra Thomas Kastrup-Larsen.. Ældreplejen skal i fokus. En anden vigtig prioritet for Socialdemokratiet er ældreplejen.. - Det er vigtigt, at vi har en kvalitetsfuld og omsorgsfuld ældrepleje, der satser på sundhedsfremme og aktive ældre. Vi bliver mange flere ældre i disse år. Hvert år kommer der 1000 flere over 65 år i Aalborg Kommune. Rigtigt mange af dem, har ikke brug for kommunen, og vil bare gerne leve et aktivt og kvalitetsfuldt liv. Det skal vi understøtte mest muligt, blandt andet ved at have et markant fokus på sundhedsfremme og forebyggelse. . - Til gengæld skal kommunen også være der for dem der virkeligt har behov. For eksempel ved at blive bedre til hjælpe demente, og sikre den nødvendige faglige kvalitet i plejen i borgernes eget hjem.. Folkeskolen skal forbedres. Den tredje ting, som Thomas Kastrup-Larsen vægter højt, er folkeskolen.. - Folkeskolen skal opprioriteres. Vores folkeskoler er nok velfærdssamfundets vigtigste institution. Der er her vores børn får lagt det uddannelsesmæssige grundlag for deres fremtidige uddannelse, og der er også her hvor meget af børnenes dannelse bliver grundlagt. Jeg synes at den almene folkeskole godt kunne trænge til et løft, så der bliver bedre tid til den enkelte elevs faglige udvikling, og at der også kommer et større fokus på elevernes dannelse og trivsel. . Hvordan med finansieringen?. 
          . - Vi skal skaffe finansieringen til de tre ovennævnte mål på flere måder. For det første skal vi understøtte den store vækst, Aalborg er inde i nu. Det vil i sig selv gennem øgede skatteindtægter og bloktilskud skabe finansiering til nye tiltag. Men samtidigt er det nødvendigt, med en fortsat stram økonomisk styring og omprioritering af kommunens ressourcer, så der bliver skabt rum til at investere i de ting, der virkelig betyder noget, slutter Thomas Kastrup-Larsen..