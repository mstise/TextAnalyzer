På torvet med S og V. NYKØBING: Havde det drejet sig om valget til Morsø Kommunalbestyrelse, ville Peter Therkildsen (V) og Lauge Larsen (S) næppe have stået side om side på Kirketorvet i Nykøbing for at kapre stemmer. Men det gør det kun for Peter Therkildsens vedkommende ved dette valg, hvorimod begge veteraner stiller op for deres partier til Nordjyllands Regionsråd.. - Egentlig er vi nok ikke så uenige, når det drejer sig om regionen. I sin tid, da jeg sad i Viborg Amtsråd, lærte jeg utrolig meget om sundhedspolitik og hvilke knapper, vi politikere kan skrue på over for læger og sygehuse, af daværende amtsborgmester og socialdemokrat Bent Hansen, siger Peter Therkildsen.. - Jeg vil tro, vi er 99 procent enige om sundhedspolitikken. Det, at en egn som Mors har et par ombudsmænd at sende til det store og fjerne Aalborg, betyder virkelig noget, siger Lauge Larsen. . Peter Therkildsen  siger, at han i dag får flere borgerhenvendelser, der har reference til hans plads i regionsrådet, end han gør som kommunalpolitiker. Lauge Larsen er debutant som kandidat til regionen, men kan ikke kaldes en politisk novice efter 16 år i kommunalpolitik, heraf fire som borgmester.. - Uden den erfaring og de kontakter jeg har med fra det kommunale, ville jeg have skullet bruge to-tre år på at opbygge et netværk i regionen, og det ville jeg ikke have orket i min alder, siger Lauge Larsen.. Tidlige julelys i øjnene. En vælger kommer til og vil høre lidt om, hvor lang tid man skal vente på en opfølgning efter en sygehusbehandling. De to drevne Mors-politikere svarer overbevisende, som om de var erfarne lægesekretærer, der står og bladrer i en elektronisk patientjournal.. - Jeg vil helt sikkert stemme på en af de to, og for mig at se er det næsten lige meget, hvem af dem, det bliver, siger vælgeren, Poul Aachmann fra Nykøbing.. Og det er jo lige netop det svar, der kan lokke tidlige julelys frem i øjnene på de to drevne politikere. . - Hver gang Venstre og Socialdemokratiet har en sag, der kræver landspolitisk opmærksomhed, bliver den til noget. Hvis vi nu går ud fra, at socialdemokraterne beholder regionsrådsformandsposten, vil Venstre sikkert levere det parlamentariske grundlag og til gengæld få næstformandsposten, spår Peter Therkildsen. .