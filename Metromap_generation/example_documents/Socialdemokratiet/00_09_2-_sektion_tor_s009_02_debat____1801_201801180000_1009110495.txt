Lad Aalborg gå forrest. ERHVERVSVENLIGHED: Aalborg skal være kendt og anerkendt som verdens grønneste og mest bæredygtige erhvervsby. Det skal bygge oven på den indsats inden for miljø- og energieffektivitet, som Aalborg Universitet og mange af byens virksomheder allerede har gjort i mange år. . Og det skal tiltrække store internationale investeringer og internationale talenter fra hele verden til Aalborg. . Vi var byrådskandidater for Aalborgs to store partier – Venstre og Socialdemokratiet – ved efterårets kommunalvalg. Vi er begge er aktive i Erhvervsnetværk 9220 og deler ambitionen om, at Aalborg skal sætte alle sejl til for at blive et grønt fyrtårn, som formår at udnytte FN’s 17 verdensmål – hvor Danmark i forvejen er foregangsland - til at tiltrække virksomheder, talenter og finansiering til Aalborg og Nordjylland i et hidtil uset omfang. . Og endnu vigtigere: En lang række virksomheder i Aalborg, Aalborg Universitet og byens øvrige uddannelsesinstitutioner deler vores ambition. . Vi mener, at Aalborg allerede er tæt på at være verdens bæredygtigste erhvervsby. Men vi skal endnu videre. Danmark bliver set som verdens førende inden for grøn omstilling – og nu skal Aalborg være forrest. Vi har mere industri end de øvrige storby-kommuner, men det er industri, der allerede er grøn, energi-effektiv og ansvarlig. . Vi er rigtig langt allerede, fordi vi i Aalborg Universitet har så mange stærke kompetencer inden for hele miljø- og energiteknologien, at vi får den nyeste viden ud i virksomhederne meget, meget hurtigere end andre steder. Og det skal vi udnytte til at tiltrække endnu mere talent og kapital, så vi kan udvikle hele Aalborg med fremtidens erhverv, job og velfærd. . I andre lande kigger man allerede til Danmark – og det skal vi udnytte i Aalborg. Aalborg Havn er verdens første CO2-frie havn. Og det har man lagt mærke til i Rotterdam, som er en af verdens største havne. De er nysgerrige på os. Og de spørger til os. Og det samme gælder mange andre virksomheder i Aalborg. Vi tror på, at Aalborg kan komme rigtig langt, hvis vi sætter et højt mål – og leverer på det. Fordi vi ser værdi i det alle sammen. Virksomheder, uddannelsesinstitutioner, kommune og region: . - Aalborg skal designes som fremtidens bedste by. Tænke rette virksomhed på rette sted, så arbejdspladsintensive erhverv ligger i byen og tæt på kollektiv trafik, mens f.eks. mere miljøbelastende virksomheder får plads, f.eks. på havnen, hvor den rette infrastruktur tilbydes. . - Aalborg skal blive kendt som verdens testområde for fremtidens energisystemer. Fx udnyttelse af overskudsvarme fra detailhandel/industri, grundvandskøling eller køling fra store vandreservoirs (kridtgrave), afprøvning af nye energisystemer. . - Fremtidens bæredygtige transportmidler og kollektiv transport skal indsættes og testes i vækstkorridoren fra det nye sygehus og ud til . lufthavnen. Det skal ske for at understøtte den kollektive trafik og bæredygtige transportmidler. . - Få kortlagt og udpeget en række erhvervsklynger, som fremadrettet skal gives en vitaminindsprøjtning. ”Healthtech” omkring universitetshospitalet, energicluster, digitaliseringscluster osv.   . Aalborg skal ikke bare blive større, højere og huse flere på den samme plads, sådan som det sker i øjeblikket. Vi skal udvikle byen og kommunen med kvalitet. Og det handler også om, at være visionære og tænke langt, så vi i størst muligt omfang udnytter den viden og de kompetencer, vi har i Aalborg i kraft af vores indbyggere, vores universitet og uddannelsesinstitutioner og vores virksomheder, til at blive endnu stærkere og tiltrække endnu flere virksomheder, talenter og investeringer til Aalborg og Nordjylland – med alle de fordele det giver. . Visionen er at anbefale robuste, omkostningseffektive investeringer, der skaber job og vækst for vores erhvervsliv i det hele taget – og ikke pålægger befolkningen og samfundet unødigt høje udgifter..