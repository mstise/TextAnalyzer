- Filtenborg er fejlplaceret. NYKØBING: - Vi lavede en stor fejl dengang vi placerede Filtenborg, der hvor han er nu. Han skulle være flyttet ud i Food Parken, hvor den slags virksomheder hører til, og hvor er der flere kilometer til den nærmeste landsby. . Sådan siger Jakob Kortbæk (S), medlem af udvalg for teknik og miljø. Han kommenterer det lokalplanforslag, kaldet 17.134, som et flertal i hans eget udvalg 25. oktober valgte at sende i offentlig høring, men som efterfølgende blev bremset af kommunens økonomiudvalg. Nu tygger teknik og miljøforvaltningen på et nyt oplæg, der især vil fokusere på den trafikale del af planen.  . Morsø Kommune lod i starten af 2016 Nykøbing Dag- og Industrirenovation ved vognmand Bjørn Filtenborg købe i første omgang syv hektar jord på sydsiden af Nørrebro i Nykøbing, så virksomheden i etaper kunne flytte fra en mere bynær placering og ud som genbo til kommunens egen genbrugsplads. Senere tilkøbte Filtenborg mere jord fra Morsø Forsyning, og han har et ønske at erhverve et endny større areal til genbrugs- og vognmandsvirksomhed.. Området mellem Limfjordsvej og Nørrebro blev af kommunen i 2001 gennem en lokalplan udlagt som nyt erhvervsområde til håndværk og lettere ikke forurenende industri. Spørgsmålet om, hvorvidt Filtenborgs virksomhed opfylder dette kriterium betvivles af en række naboer i Vodstrup og altså nu også af Socialdemokratiet i kommunalbestyrelsen.    . - Jeg havde ikke forventet den række af problemer, som det ville følge med sig, da han skulle flytte derud. En indgangsport til Nykøbing er ødelagt, farlige trafikale situationer er opstået på Nørrebro og en række gener for borgerne i Vodstrup. De problemer løses ikke ved at give tilladelse til en ny udvidelse, som et tidligere lokalplansforslag ville give tilladelse til, siger Jakob Kortbæk.. Den indgangsport, han taler om, er udsigten ind mod Nykøbing. Den dækkes nu af den støjvold langs Nørrebro, som kommunen har pålagt vognmanden at etablere. . Det nu tilbagekaldte lokalplanforslag ville give virksomheden vejadgang til såvel Nørrebro som Limfjordsvej via Grønlandsvej, men det sidste har en række mindre virksomheder modsat sig. I stedet åbner Jakob Kortbæk op for, at der bliver adgang til erhvervsområdet via parallelvejen Færøvej, men de få virksomheder, der ligger på denne vej, er endnu ikke blevet spurgt om, hvad de vil sige til den løsning.. Formanden for udvalg for teknik og miljø, Meiner Nørgaard (DF), siger om Jakob Kortbæks forslag:. - Vi kan ikke flytte rundt på virksomheder, som vi lyster. Når vi har et færdigt lokalplanforslag, kan vi begynde at diskutere miljøforholdene for omgivelserne, herunder naboerne i Vodstrup. . Hvis Jakob Kortbæk har den opfattelse, at Filtenborg burde have været placeret i Morsø Foodpark, er han en postgang for sent ude, siger Meiner Nørgaard.. Har I forslået Filtenborg en placering i Foodparken?. - Ja, men det var vognmanden ikke interesseret i. Vi godkendte hans placering på Nørrebro, fordi den ikke strider mod det formål, der var fastlagt i den nugældende lokalplan. Her står der, at området er godkendt til virksomheder i miljøklasse 4, og den omfatter vognmands- og genbrugsvirksomhed, siger Meiner Nørgaard.. Svingbane ved genbrugsplads. Foreløbig skal udvalg for teknik og miljø i morgen tage stilling til et andet trafikalt spørgsmål om indkørslen til den kommunale genbrugsplads. Udvalget har bedt forvaltningen give et overslag på, hvad det vil koste at lave en svingbane, der hvor man vestfra - på vej ind mod Nykøbing - skal svinge ind på pladsen. Herom siger Jakob Kortbæk: . - Vi ved, at der her er sket flere ligeved og næsten uheld, som kunne være endt fatalt. Det kræver desværre bare én uopmærksom bilist, der overser en holdende bil til at skabe en alvorlig ulykke, siger Jakob Kortbæk. . Forvaltningen havde i første omgang igangsat arbejdet med at etablere et vigespor ved genbrugspladsen. En løsning som Jakob Kortbæk ikke mener vil løse de farlige trafikale situationer.. - Ved kun at lave et vigespor, flytter man bare problemet fra vejbanen ud på cykelbanen. Det vil absolut ikke løse de trafikale problemer på Nørrebro, siger udvalgsmedlemmet.. Teknisk forvaltning er kommet med et prisoverslag på en svingbane ved genbrugspladsen. Den vil koste i omegnen af 350.000 kr..