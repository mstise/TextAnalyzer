LA: Det er pamperi. THY-HANNÆS: Det er pamperi, når flertallet i Thisted Kommunalbestyrelse bevilger sig selv lønforhøjelse i form af et specielt vederlag til næstformændene i de stående udvalg.. Det mener Casper Søe-Larsen, nyvalgt kommunalbestyrelsesmedlem for Liberal Alliance forud for onsdagens økonomiudvalgsmøde, hvor konstitueringsflertallet bestående af Socialdemokratiet og Venstre ventes at godkende en ændring af kommunens styrelsesvedtægt.. Ændringen betyder, at kommunen går til lovens grænse, når det gælder betaling af udvalgsmedlemmer samt formænd og næstformænd i de stående udvalg.. Aflønningen af disse medlemmer må samlet set ikke svare til mere end 305 pct. borgmesterens løn. Med den model, som der nu er lagt op til i Thisted Kommune, vil procentsatsen ende på 304,6 procent.. Det svarer til en samlet stigning af vederlagene på ca. 260.000 kr. Lidt over halvdelen går til to ekstra medlemmer af klima-, miljø- og teknikudvalget, der nu får syv i stedet for fem medlemmer. Resten er en lønforhøjelse til næstformændene i de fem stående udvalg. De skal ifølge forslaget aflønnes med godt 97.000 kr. - 21.000 kr. mere end de menige udvalgsmedlemmer.. - Det kan godt være, at det er inden for rammerne. Men det er ikke så meget beløbets størrelse, jeg opponerer imod. Det er stadig moralsk forkert og noget pamperi at tilgodese sig selv, siger Casper Søe-Larsen.. Formandskaber. Ifølge borgmester Ulla Vestergaard (S) er den nye honorering af næstformændene udtryk for, at næstformændene ifølge konstitueringsaftalen skal have en mere aktiv rolle.. - Der står i aftalen, at vi vil arbejde med formandskaber. Derfor får næstformændene et lille smule højere vederlag, siger hun.. Casper Søe-Larsen mener, at næstformændene så kunne have fået en andel af formandens vederlag.. - Men det er et beskedent ekstra honorar. Det synes jeg hverken er ublu eller udtryk for pamperi, siger Ulla Vestergaard.. Når et af de stående udvalg er blevet udvidet fra fem til syv medlemmer, skyldes det matematikken i fordelingen af udvalgsposter. Ellers ville S og V nemlig ikke have fået flertal i udvalget - og det skal et konstitueringsflertal ifølge loven have i alle stående udvalg.. Casper Søe-Larsen erkender, at det på den baggrund var nødvendigt at udvide et af udvalgene. Men han havde foretrukket en bredere konstituering - som havde betydet, at man ikke var havnet i den problemstilling..