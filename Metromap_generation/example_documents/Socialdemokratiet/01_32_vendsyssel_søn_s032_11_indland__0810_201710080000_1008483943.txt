Gade: - Ikke tørklædeforbud. VEJLE: Gospel-sang og nationalsang varmede op til Venstres landsmøde lørdag, dagen efter partiet gik ind på at forbyde burka og niqab gennem et forbud mod maskering.  . Uenigheden, som havde delt folketingsgruppen, nåede ikke til talerstolen, men var nem at genfinde i Vejle. Ved det nordjyske bord sad to deltagere fra Nørager med stik modsat holdning. . Kaj Kristensen mente på linje med statsminister og partiformand Lars Løkke Rasmussens tale, at man skal kunne se hinanden i øjnene. . - Det er den nødvendige politik, hvis du vil have Dansk Folkeparti med, forklarede han.. Nej, mente Solveig Nørgaard. Hun tror ikke, at det kommende forbud vil gøre kvinder mere fri.. - Det er leflen for Dansk Folkeparti, sagde hun og ville lade folk klæde sig, som de vil. . Ingen af dem havde set nogen i burka eller niqab i Nordjylland, kun under besøg i København.. Politiopgaver i anden række. Hvad politiet skal skubbe ned på listen for at få tid til burkabøder, var det ikke så nemt at få svar på i DGI Huset i Vejle. . Det må politiet finde ud af, når detaljerne i lovændringen er klar, forklarede den nordjyske retsordfører Preben Bang Henriksen, . - Prioriteringen foretages i den aktuelle situation, sagde han.. Dansk Folkeparti vil gerne have, at næste skridt er et forbud mod tørklæder hos offentligt ansatte og på uddannelsesinstitutioner.. Bang Henriksen kunne ikke forestille sig, at det bliver sådan. Gruppeformand Søren Gade udelukkede det direkte fra talerstolen.. - Det er ikke et skridt på vej til et tørklædeforbud, sagde han om maskeringsforbuddet.. I hvert fald to unge kvinder i forsamlingen havde stramt tørklæde på.. Burkaforbud tog otte år. Martin Henriksen, udlændingeordfører hos Dansk Folkeparti, har ikke opgivet håbet om at få tørklæderne væk.. Det tog otte år for Dansk Folkeparti at komme igennem med burka-forbuddet, minder han om. Han vil lige give det lidt tid.. - Vi lader lige stormen lægge sig, sagde han i telefonen, og påpegede, at Venstre ”er gået med på noget uliberalt”.. - Stram udlændingepolitik er jo uliberalt. Restriktioner begrænser muligheden for at bevæge sig. Forbud betyder, at de er gået på kompromis med deres egen ideologi, sagde han. . Venstre skal have tid til at slikke sårene, mente han, men lovede, at presset fra Dansk Folkeparti fortsætter. . - Vi bliver ved. Det kan jeg garantere for, sagde Martin Henriksen.. Varm hilsen til K, LA og DF. Partiformand og statsminister Lars Løkke Rasmussen sendte i sin tale en varm hilsen til både regeringspartierne Konservative og Liberal Alliance og til Dansk Folkeparti. Salen klappede. . Til gengæld gik han hårdt til angreb på socialdemokraterne og partiformand Mette Frederiksen. . De skifter holdning, når de skifter fra opposition til regering og tilbage, lød det flere gange. . Han takkede med slet skjult ironi for, at Mette Frederiksen som daværende minister skrev under på ændringerne i efterlønnen, som Socialdemokratiet tidligere var imod. . De hævede topskattegrænsen og sænkede selskabsskatten, huskede han meget klart.. - Jeg er mere enig med socialdemokraterne, når de er i regering, end når de er i opposition, sagde Lars Løkke Rasmussen. . Det førte på Twitter omgående til en socialdemokratisk beskyldning om en ”mavesur” statsminister, der angriber, men ikke kommer med løsninger. . Den kommentar blev kommenteret med, at Mette Frederiksen også kunne lyde lidt sur, da hun talte på sin kongres i Aalborg for nylig. . - Lars Løkke Rasmussen sagde, at han ikke ville være statsminister for enhver pris. Men det blev han, sagde hun..    Løkkes tale var i indhold tæt på en gentagelse af statsministerens åbningstale i Folketinget i tirsdags. En undtagelse var, at en yderligere udflytning af statslige arbejdspladser ikke blev gentaget i går lørdag. . Derimod kom han med en idé om grænser for, hvor folk må bosætte sig, når det handler om belastede områder.. - Der skal være fri flytteret, men skal der nu nødvendigvis være det alle steder, spurgte han retorisk uden at komme med detaljer over for journalister i en klump.. Statsministeren holdt ikke noget egentligt pressemøde, sådan som han tidligere har gjort. . Hans pressekontakt afviste en anmodning om et interview med NORDJYSKE Stiftstidende i fem minutter. . Det tilbød den konservative leder og justitsminister Søren Pape til hver interesseret journalist på sit nylige årsmøde..