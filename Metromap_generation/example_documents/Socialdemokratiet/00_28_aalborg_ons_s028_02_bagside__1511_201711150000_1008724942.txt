Grandprixvinder i strid. Har du et musikspørgsmål, et væddemål, der skal afgøres eller et musikalsk mysterium, der skal løses, så skriv til tor@musikbrevkassen.dk eller til Sange på hjernen, NORDJYSKE Stiftstidende, Langagervej 1, 9220 Aalborg Øst.. Brixx fjernet i kommunalvalg. I næste uge går Danmark til stemmeurnerne for at vælge nye kommunalbestyrelser og regionsråd, og ét sted i landet har der været udsigt til muligheden for at få en tidligere melodigrandprix-vinder med i byrådet. . Jens Brixtofte er bror til den nu afdøde Venstre-borgmester i Farum, men også kendt for sin sejr i melodigrandprix i 1982 med ”Video Video” under kunstnernavnet Brixx. Han red dengang på en bølge af succes, men opmærksomheden døde forholdsvis hurtigt ud, og for nogle år siden erkendte Brixtofte over for Berlingske, at det ærgrede ham: . ”Når berømmelsen forsvinder, kan noget af den øgede selvtillid godt ryge med. Dengang kunne jeg godt blive lidt indebrændt, hvis jeg sad i et selskab, og ingen nævnte Video Video. Sådan lidt ked af det”. . Tidligere i år gjorde den nu 61-årige Jens Brixtofte sig klar til valgkamp for Socialdemokratiet i Odense, men inden opstillingslisterne blev indleveret officielt, blev han smidt ud af partiet. På Twitter var der i hans navn blevet skrevet kritisk om både jøder og muslimer, og selvom Brixtofte over for TV 2 Fyn fastholdt, at han ikke selv stod bag udsagnene, valgte han ikke at tage kampen op, men lod sig fjerne fra kandidatlisten.. Bee Gees-hit igen igen. Den danske DJ og producer Faustix har haft vind i sejlene de seneste år på både diskoteker, hitlister og festivaler, blandt andet i sommer på Nibe Festival. . Nu er han aktuel med en ny single, som samtidig er en ganske velkendt sang. Sammen med den hollandske sanger Will Grands har Faustix nemlig kastet sig over en måske lidt uventet sang i form af Bee Gees-klassikeren ”More Than a Woman”. . Allerede i 1977 udkom sangen som originalversion og genindspilning på én og samme gang, for brødrene Gibb i The Bee Gees havde skrevet og indspillet den til filmen ”Saturday Night Fever”, men inviterede samtidig gruppen Tavares til også at fortolke ”More Than a Woman”. . Begge udgaver findes på filmens soundtrack, og begge versioner indgår i filmen - og nu er der skrevet endnu en indspilningen ind i ”More Than a Woman”-historien med hjælp fra Faustix og Will Grands.. Musikbrevkassen. ?Når vi ser ”Herrens veje” i tv studser jeg altid over titelmelodien og den smukke herrestemme. Kan du fortælle hvad det er for en sang?. Mvh Esther. !Al musikken i serien er skrevet af Kristian Leth og Fridolin Norsø, som i øvrigt er sønner af henholdsvis forfatter Jørgen Leth og Sneakers-guitaristen Mikkel Nordsø. De arbejder sammen under projektnavnet Dragonborn, og til temasangen har de fået hjælp fra sangeren Claus Hempler. . Han har gennem årene været vidt omkring på den danske musikscene, og hvis du fra starten af 1990’erne husker bandet Fielfraz, var det også Hempler, der var i front. ”Ride Upon the Storm” er både titlen på temasangen og seriens engelsksprogede titel, når DR præsenterer den i udlandet.. Tor Bagger.