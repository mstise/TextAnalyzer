Nej til at flytte bibliotek til skole. MARIAGER: Det bliver ikke med byrådsmedlem Jane Grøns stemme, at Mariager Bibliotek på Teglgade eventuelt holder flyttedag til Mariager Skole på Hjulhusvej. . Det gør mariagergenseren fra Socialdemokratiet klart efter et møde i udvalget for børn og familie. . Her blev Signal Arkitekters mulighedsanalyse af ”et godt samlet børneliv i Mariager” præsenteret for politikerne. Mulighedsanalysen indebærer, at skole, børnehave og bibliotek tænkes sammen.. Politikerne blev også gjort bekendt med en økonomisk analyse fra kommunens ejendomscenter som viser, at byggeri af en ny skole i Mariager kan løbe op i ikke færre end 140 millioner kroner. . Alle medlemmer af udvalget vendte på den baggrund tomlen ned for nybyggeri.. - Jeg er enig i anbefalingen om, at vi ikke bygger en ny skole i Mariager. Men det betyder ikke, at jeg er enig i de ting, som står i mulighedsanalysen. Jeg er imod at flytte biblioteket til Mariager Skole - der er ikke plads til det dér. Det vil være nødvendigt at inddrage mere af skolens udearealer til p-plads, og det vil gå ud over børnenes legearealer. . - Desuden vil vi gerne trække folk til midtbyen i Mariager, og det medvirker biblioteket jo til. Det er et samlingssted, hvor folk læser aviser, søger informationer og går på nettet. Biblioteket vil ikke ligge godt på skolen, siger Grøn. . Det bliver op til det nye børne- og familieudvalg, som tiltræder ved årsskiftet, at arbejde videre med planerne for ”et godt samlet børneliv i Mariager”. . Udvalget har syv medlemmer, og fem er nye i den sammenhæng.. - Vi vil klæde det nye udvalg godt på. De skal ud og besøge skolen og sættes ind i planerne, siger Svend Madsen (V), som fortsætter på formandsposten.  .