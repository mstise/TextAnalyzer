S-veteran i gang med sin sidste periode. ¤ Karen Klint, socialdemokratisk folketingsmedlem, fylder fredag 70 år..  Det er ikke så tit, at Karen Klint toner frem i medierne. Men hos Socialdemokratiet er hun lidt af en partisoldat.. Siden 1998 har hun siddet i Folketinget for Socialdemokratiet, men er i gang med sin sidste tørn på Christiansborg.. Da Karen Klint i et interview med altinget.dk i slutningen af sidste år blev spurgt, om hun var i politik om fem år, svarede hun:. - Nok ikke her på Christiansborg. Til den tid er jeg på den anden side af 70 år, men jeg vil stadig være aktiv i samfundsdebatten lokalt og i partiorganisationen. . Socialdemokratiets politik om at sige nej til kvoteflygtninge skabte intern debat og splittelse i partiet. . Karen Klint var enig med dem i partiet, der udtalte kritik af, at Danmark som rigt land besluttede ikke at modtage kvoteflygtninge.. At hun er havnet i politik, er ikke en stor overraskelse. Karen Klint er født i en stærkt politisk orienteret familie, og hendes far, Christian Regnar Jensen, var formand for De Radikale på Nordfyn i mange år.. Som sin største politiske bedrift nævner Karen Klint selv at få overbevist sine politiske kolleger om, at Danmark skulle have en national handlingsplan for psykiatrien. . Det arbejde begyndte hun for alvor med i midten af 00’erne. Handlingsplanen kom i regeringsgrundlaget i 2011, da Helle Thorning-Schmidt (S) blev statsminister.. I øjeblikket er Karen Klint kirkeordfører og etisk råd-ordfører for sit parti. .