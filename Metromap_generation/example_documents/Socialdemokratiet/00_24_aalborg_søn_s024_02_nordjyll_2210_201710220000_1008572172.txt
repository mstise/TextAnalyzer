Løkke spørges om flytning. INDLAND: I august besluttede statsminister Lars Løkke Rasmussen (V) at flytte fiskeriområdet fra Esben Lunde Larsen (V) i Miljø- og Fødevareministeriet til Udenrigsministeriet hos Karen Ellemann (V). Dermed blev hun minister for fiskeri, ligestilling og nordisk samarbejde. Den flytning kommer ifølge en aktindsigt, DR har fået, til at koste 27,9 millioner kroner de næste to år.. Det er særligt flytning af it-systemer og indkøb af nye it-licenser, der koster. Fra 2020 følger en årlig ekstraudgift på 7,3 millioner kroner til it-licenser. . Den pris vækker opsigt hos Dansk Folkepartis fiskeriordfører, Ib Poulsen, og Socialdemokratiets fødevareordfører, Simon Kollerup.. - Jeg synes, at det er noget af en pris for at bevare Esben Lunde Larsen på ministerholdet, siger Ib Poulsen til Ritzau.. - Nu har man brugt det her anselige forløb på flytningen. Havde det ikke været bedre, at man måske havde skiftet en person ud? . - Personligt er jeg meget godt tilfreds med, at Esben Lunde ikke er på området. For fiskeriområdet er noget, hvor jeg gerne vil have noget fremdrift.. Også Socialdemokratiet mener, at flytningen af fiskeriområdet har krævet urimeligt mange ressourcer.. - Der er tale om urimeligt mange penge, 28 millioner kroner, som nu går fra kassen til velfærd eller andre ting, som borgere får mere ud af end udskiftning af it-licenser og køreture med flyttebiler, siger Simon Kollerup.. - Nu kræver vi, at statsministeren skriftligt redegør over for Folketinget, hvordan i alverden han kan forsvare at bruge så mange penge på en flytning, som i mine øjne er en fejl, der er vokset ud af Løkkes ønske om at frede en minister.. Løkke har tidligere udtalt, at ”det politiske samarbejdsklima omkring Esben Lunde” på fiskeriområdet ”ikke var godt nok”. Men det var ikke eneste årsag til flytningen, har han betonet.. Enhedslisten har kaldt Løkke i samråd, fordi Løkke flyttede fiskeriområdet med henvisning til en kritisk beretning fra Rigsrevisionen - en uge før beretningen blev offentliggjort.. Det var udtryk for manglende respekt, har Statsrevisorformand Peder Larsen (SF) udtalt.. Statsministeren har ikke ønsket at stille op til interview, men til DR udtaler politisk ordfører Jakob Ellemann-Jensen (V) om den store flytteregning, at ”det er en god investering at få tilliden genskabt på fiskeriområdet”./ritzau/.