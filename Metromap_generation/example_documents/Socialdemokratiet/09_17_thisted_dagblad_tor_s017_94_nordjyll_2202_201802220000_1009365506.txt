Kamp om at ændre ”mørkelægningslov”. KØBENHAVN: Meningen med at ændre offentlighedsloven er helt håndgribeligt at gøre det lettere for journalister at få adgang til dokumenter, som den nuværende og stærkt kritiserede offentlighedslov lægger låg på.. Det understreger politisk ordfører Christina Egelund (LA) i forbindelse med et lækket udkast til lovændringer, som regeringen har lovet uden at komme så langt. . To eksperter kritiserede udkastet i onsdagens Information. De mener, at udkastet fra Justitsministeriet strammer mindst lige så meget et sted, som det lemper et andet sted.. Sådan skal det ikke ende, hvis det står til Christina Egelund.. - En lempelse betyder for mig, at journalister med lov i hånden vil få aktindsigt på noget som de i dag afvises til, siger det nordjyske folketingsmedlem.. Pape afviser kritik. Justitsminister Søren Pape Poulsen (K) tog afstand fra kritikken fra eksperterne, offentlighedsrådgiver Oluf Jørgensen og professor Michael Gøtze.. - Jeg kan fuldstændig og aldeles afvise de kommentarer, der er i dagens Information, sagde ministeren i folketingssalen på spørgsmål fra Dansk Folkepartis retsordfører Peter Kofod Poulsen.. - Det, som vi har lagt frem, er en lempelse af ministerbetjeningsreglen, som der står i regeringsgrundlaget, sagde justitsministeren. . Han ville ikke kommentere forhandlingerne mellem partierne. Ifølge flere kilder går det meget trægt. . Venstre har tilsyneladende ikke så travlt med at ændre den lov, som den tidligere regering stod for i 2013, men som nogle af dens deltagende partier senere fortrød - SF og Radikale Venstre. . Dansk Folkeparti og Liberal Alliance, som nu er regeringsparti, kritiserer loven voldsomt.. Peter Kofod Poulsen kalder den for ”mørkelægningsloven” og Christina Egelund kalder den ”skandaløs”.  . Partileder Anders Samuelsen (LA) lovede, inden han kom i regering, at den ikke ville komme til at ”dø i synden”, hvis LA fik de afgørende stemmer. Loven var en ”skamplet på demokratiet”, som han forlangte fjernet.. Christina Egelund mener, at en ændring af loven kræver en erkendelse hos Socialdemokratiet om, at de gik for langt i 2013, da de indførte loven, mens de sad i regering. . Den socialdemokratiske retsordfører Trine Bramsen ville ikke udtale sig om sagen onsdag. . Ifølge justitsministeren er det planen, at et lovforslag bliver præsenteret i april. .