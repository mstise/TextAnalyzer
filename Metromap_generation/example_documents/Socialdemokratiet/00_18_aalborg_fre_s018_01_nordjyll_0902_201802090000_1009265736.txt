Her mister de retten til familiesammenføring. NORDJYLLAND: Laila Thomsen er en vellidt kvinde. Som bestyrelsesformand for det almene boligselskab Alabu Bolig i Aalborg bruger hun meget af sin tid på at tale med boligselskabets bebo- ere og medarbejdere. . Denne torsdag formiddag er hun indigneret. Selskabets boligområde Grønneparken, der ligger på Sebbersundvej, Aggersundvej og Feggesundvej i Aalborg Øst, er nemlig blevet ramt af en ny aftale mellem regeringen, Dansk Folkeparti og Socialdemokratiet, der betyder, at beboerne i de 600 boliger i området ikke længere kan få familiesammenføring.. Alene af den grund, at de bor netop der.. De nye regler rammer ud over Grønneparken også boligområderne Løvvangen i Nørresundby og Havrevej i Thisted. Alle tre områder har optrådt på ghettolister.. - Jeg er utrolig ked af, at vi nu kommer på en ny liste. Vi kom af ghettolisten for et par år siden. Det har både jeg og beboerne været utroligt glade for. Med de nye regler tror jeg, at politikerne vil vise, at de tager fat, men reglerne bliver slet ikke aktuelle herude. Vi har ingen problemer med udlændinge her, og de, der er her, er allerede familiesammenførte, er jeg sikker på, siger Laila Thomsen.. Mens Laila Thomsen står på Aggersundvej og fortæller om Grønneparken, hilser hun flittigt på de forbipasserende. Hun kan navnet på alle de beboere, der kommer forbi.. En af beboerne er Solveig Sthyr, der er ude og gå med hunden Mille, der tilhører en veninde.. - Jeg har boet her i 25 år, og jeg er glad for at bo her. Jeg har aldrig haft problemer med andre beboere her overhovedet, fortæller Solveig Sthyr.. Laila Thomsen er enig i, at det er problematisk, hvis boligområder får en skæv befolkningssammensætning. Hun fortæller, at man hos Alabu Bolig gør, hvad man kan, for at undgå, at boligselskabets områder udvikler sig til ghettoer. Det betyder, at Alabu Bolig, stik imod deres egne principper som alment boligselskab, har ansøgt kommunen om kombineret udlejning i Grønneparken. Det betyder, at Aalborg Kommune skal godkende boligsøgende, før Alabu Bolig må give dem en bolig i Grønneparken. Den beslutning er udelukkende taget for, at Grønneparken ikke skal havne på ghettolisten, og det er ikke noget, Laila Thomsen bryder sig om.. - Borgere ikke er mindre værd, fordi de er på overførselsindkomst, siger Laila Thomsen.. At nuværende og kommende beboere i området nu også mister retten til familiesammenføring, bryder hun sig heller ikke om. . - Jeg har selv set, hvor lykkelig en familiesammenføring kan gøre folk, og det vil gøre mig ked af det, hvis en beboer ikke kan få familiesammenføring, fordi han bor i Grønneparken, siger Laila Thomsen.. Mens Laila Thomsen fortæller, kommer den tidligere sømand John Pedersen, der har boet i Grønneparken i 30 år, forbi med sin border collie Nick. Han mener ikke, at det giver mening at tale om ghettoer i Danmark. Regeringen burde kaste blikket mod udlandet, hvis de skal se, hvad en rigtig ghetto er.. - Jeg har både været i New York og Rio de Janeiro, og der har de rigtigt ghettoer. Dem der påstår, at Grønneparken er en ghetto, har aldrig set en ghetto, siger han. . Konen fik lov at blive. I Vodskov bor Uffe Hellsten med sin amerikanske kone Quynh Doan og parrets børn. Sidste år fik Quynh Doan ordre på at forlade landet. Grunden var, at Uffe Hellsten, der er dansk statsborger, havde boet i USA i 20 år, inden parret flyttede til Danmark, og derfor vurderede Udlændingestyrelsen, at parrets samlede tilknytning til Danmark var for lille.  Reglen, der lå til grund, var tilknytningsreglen.. Som en del af regeringens aftale med Dansk Folkeparti og Socialdemokratiet afskaffes den regel nu, og det ville give parret bedre muligheder for at blive familiesammenført i dag, vurderer Uffe Hellsten.. - Vi er i den heldige situation, at Quyng fik opholdstilladelse allerede sidste år, fordi vi klagede til Udlændingenævnet, men hvis vi havde søgt om at blive familiesammenført i dag, ville svaret have været ja, fordi vi også opfylder fem ud af de seks ny kriterier, man skal opfylde ifølge den ny aftale, fortæller Uffe Hellsten.. På trods af, at de nye regler ville have hjulpet hans familie, er han ikke begejstret for de ny integrationskrav, den nye aftale også indeholder.. - Problemet er, at en somalier for eksempel kan få sværere ved at blive familiesammenført end en dansker, og det, mener jeg, er diskriminerende, fordi man deler borgere op i forskellige klasser, siger Uffe Hellsten..