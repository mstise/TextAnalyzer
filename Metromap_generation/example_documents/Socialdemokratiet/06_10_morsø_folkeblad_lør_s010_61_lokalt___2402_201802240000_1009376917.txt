Udbuds- og indkøbspolitik under lup. MORS: Skal Morsø Kommune pålægges pligt til at sikre sig, at de virksomheder, der får opgaver for kommunen, aflønner og behandler deres ansatte ordentligt, også når det gælder firmaernes underleverandører? . Det mener Socialdemokratiet, der i denne uge trak kortet kædeansvar, og smed det på bordet, da udvalg for teknik og miljø drøftede oplægget til en ny indkøbs- og udbudspolitik for kommunen. . En sådan skal kommunerne lave, når der hvert fjerde år indsættes et nyt økonomiudvalg. I den aktuelle situation er der siden sidst kommet en ny udbudslov, og der er indført et nyt e-handelssystem med kontraktstyring og elektroniske udbudsværktøjer.. Jakob Kortbæk (S) fremsatte på sin gruppes vegne et ændringsforslag, der gav anledning til, at udvalget udsatte vedtagelsen af politikken.. - Vi ønsker strengere krav om kædeansvar indført hos de leverandører, kommunen indgår aftale med. Herunder, at vi sikrer, at udbudstagerne beskæftiger deres ansatte på danske løn- og arbejdsvilkår, og at det også gælder deres underleverandører. Hertil bør der være sanktionsmuligheder, for hvis man ikke har noget at kunne sætte op imod eller skræmme med og i sidste instans bruge, vil det være som at sælge elastik i metermål, at vi indfører regler, siger Jakob Kortbæk.. Fra den røde fagforeningsbog. Det borgerlige flertal i udvalget gik med til, at der nu skal ses på S-forslaget. Men, som formand Meiner Nørgaard (DF) siger:. - I min verden har de kopieret noget fra deres røde fagforeningsbog, som de nu vil have skrevet ind i vores udbudspolitik. Flere af de ting, de foreslår, er med i oplægget til politik, såsom at de, der byder, skal opfylde de krav, der er på det danske arbejdsmarked. Det er en selvfølge og ren retorik. Stort set alle de håndværksopgaver, kommunen udbyder, vindes af lokale firmaer, som yderst sjældent skal bruge underentreprenører. Men nu tager vi en drøftelse af det, siger Meiner Nørgaard. . Der er en ting, som ligger ham mere på sinde, og som der nu også bliver lejlighed til at drøfte. Det er spørgsmålet om, hvorvidt kommunen har lov at købe ind lokalt eller skal benytte sig af store grossistkæder eller af institutionen SKI - Statens og Kommunernes Indkøbssamarbejde.. - Det er også en grund til at udsætte sagen. Jeg er personligt ikke ret glad ved de centrale aftaler. For det første vil jeg stille spørgsmål ved, om de reelt er billigere. For det andet skal vi huske, at centrale indkøb går ud over vores lokale handelsliv. Jeg vil gerne give vores institutioner frihed til selv at bestemme over i hvert fald en del af deres indkøb. Hvis vores specialskole i Erslev gerne vil købe mælk, brød, frugt og andre dagligvarer ved Erslev Købmand, skal de have lov til det. Den frihed har de ikke efter de nugældende regler, siger udvalgsformanden.   .