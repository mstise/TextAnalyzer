Alternativet: Vi skal ikke kun være i Skørping. REBILD: Der blev ikke nogen stol til Alternativet i det nye byråd i Rebild Kommune. . - Vi er da selvfølgelig lidt skuffede over, at det ikke lykkedes at hive et mandat hjem. Vi har jo undervejs fået rigtig god respons på vælgermøderne, siger Susanne Zimmer, forperson for Alternativet i Rebild. . Sammen med SF var Alternativet gået i valgforbund med Socialdemokratiet, der dermed - som det største parti - fik Alternativets 242 stemmer og SF’s 483.. - Det er fint, de kunne bruge vores stemmer. Hvis vi var gået i valgforbund med SF og Enhedslisten, havde vi tre små partier haft en fordel, men omvendt kunne vi - hvis valget var faldet anderledes ud - også have risikeret, at borgernes stemmer gik tabt. Så vi har ikke fortrudt, at vi gik i valgforbund med Socialdemokratiet, siger Susanne Zimmer.. Havde håbet på to mandater. Alternativets fem kandidater er alle fra Skørping - på nær Dan Mortensen, der bor i Skibsted. Frem mod næste kommunalvalg vil partiet arbejde på at få bredt sit kandidatfelt ud geografisk. . - Vi har hele tiden været trætte af, at alle vores kandidater er fra Skørpingkanten. Det skaber mere synergi, hvis man har kandidater i hele kommunen, siger Susanne Zimmer.. Det mener også kandidat og bestyrelsesmedlem Lars Bloch, der selv er bosat i Skørping.. - Det er vigtigt, at vi får os bredere funderet. Vi har ikke haft nok fat i yderbyerne eller i Støvring, hvor en tredjedel af vælgerne jo bor, siger han, der kalder resultatet ”en skuffelse”.. - Vi har måske været lidt naive og troet lidt for meget på, at vi nok skulle få det mandat - vi snakkede endda om to. For vi er jo blevet mødt meget positivt rundt omkring, men det kræver noget mere, og det har vi taget til efterretning. Til gengæld har vi fået erfaring med, hvad det er for et spil, der foregår sådan en aften. Og så har vi fået plantet os på det kommunale landkort. Det er et godt skridt på vejen, siger Lars Bloch.. - Og vi havde det jo sjovt på aftenen alligevel, siger han, der sammen med resten af partiet holdt sin egen lille fest i Stubhusets valgcafé.. I dag mødes Alternativet med Socialdemokratiet og SF for at fordele nogle af de ledige sideposter, der ikke kræver medlemskab af byrådet, og som socialdemokratiet er blevet udpeget som førstevælger af i konstitueringsaftalen med Radikale Venstre, Konservative og Dansk Folkeparti.. - Det er meget sympatisk af Socialdemokratiet at betænke os. Det er dejligt at være med i det arbejde, der foregår, uanset om det er i eller uden for byrådet. Vi har et stort arbejde foran os de næste fire år - dels med at påvirke byrådet og dels med at se til, hvordan det hele forløber i forhold til, hvad der er blevet lovet, siger Susanne Zimmer..