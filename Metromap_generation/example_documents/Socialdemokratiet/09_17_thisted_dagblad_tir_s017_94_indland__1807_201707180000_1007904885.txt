Klar til at lægge låg på Airbnb. KØBENHAVN: Et tysk par slæber kufferter op ad trappen den ene uge. Næste weekend er det en familie fra Kina, der pusler rundt i naboens lejlighed. Sådan fortsætter det uge efter uge.. Det er eksempler som disse, som politikerne i København vil til livs ved at lægge loft over privates boligudlejning gennem portalen Airbnb.. - Vi skal forhindre, at platforme som Airbnb skaber et marked, hvor boliger bruges til ren spekulation og økonomisk gevinst - og tages fra københavnerne og et i forvejen presset boligmarked, siger Københavns overborgmester, Frank Jensen (S), i en skriftlig kommentar til Politiken. . Socialdemokratiet, Konservative, SF og Enhedslisten i hovedstaden er klar til at lægge loft over den periode, byens borgere kan leje privaten ud til gæster fra ind- og udland.. Frank Jensen anbefaler samme grundmodel som den, der bruges med succes i den hollandske storby Amsterdam.. Her kan byens borgere leje deres boliger ud i maksimalt 60 dage, hvorefter boligerne bliver fjernet fra Airbnb’s hjemmeside.. Hos Horesta, som er hovedorganisation for hotel-, restaurant- og turisterhvervet, bakker man op om initiativet fra hovedstadspolitikerne.. - Det er rigtig godt og i den grad på tide, at man fra politisk hold tager hånd om det her. Vi har længe kaldt på, at man også på Christiansborg skulle begynde at kigge på regulering, siger Kirsten Munch Andersen, politisk direktør i Horesta, til Ritzau.. Sidste år stod Airbnb for tre millioner overnatninger på landsplan. Det er en eksplosiv stigning, og derfor er behovet for regler kun blevet større, mener Horesta.. Selv om københavnerne i øjeblikket er de mest flittige til at leje deres hjem ud, kan det gå hårdt ud over yderområderne, hvis tendensen spreder sig.. - Der er ingen tvivl om, at får Airbnb lige så godt fat ude i provinsen, som man har i byerne, vil det selvfølgelig koste arbejdspladser, siger Kirsten Munch Andersen.. Kirsten Munch Andersen understreger, at man i branchen hele tiden har budt Airbnb velkommen, fordi det skaber konkurrence og holder hotellerne til ilden. Det skal dog ske på lige vilkår.. Airbnb vil over for Politiken ikke svare klart på, om udlejningsportalen er klar til at indgå et samarbejde om et udlejningsloft. . Men Sofia Gkiousou, Public Policy Manager for Airbnb i Norden, siger i et skriftligt svar til Politiken, at Airbnb har samarbejdet med over 300 storbyer og regeringer om klare og enkle regler for boligudlejning..