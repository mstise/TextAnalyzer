Elafgifter sættes ned hurtigere end planlagt. INDLAND: Et flertal i Folketinget er blevet enige om at fremrykke nogle afgiftslempelser, som ellers først skulle være trådt i kraft i 2019. Det betyder, at elvarmeafgiften sættes ned fra 1. maj. Det oplyser Skatteministeriet i en pressemeddelelse.. Ifølge ministeriets beregninger vil et almindeligt parcelhus opvarmet med en varmepumpe få en besparelse i elvarmeafgift på op mod 650 kroner årligt inklusive moms.. Hvis huset er opvarmet med elradiatorer, er besparelsen i 2018 større.. - Som skatteminister er jeg altid glad for at kunne gøre det billigere at være dansker. Vi giver nu en konkret håndsrækning til mange danske familier og virksomheder i form af en mindre elregning allerede i år, udtaler skatteminister Karsten Lauritzen (V) i pressemeddelelsen.. Årsagen til, at afgifterne kan sættes ned før planlagt, er, at en plan fra 2013 om, at det skulle være skattemæssigt billigere at overdrage sin virksomhed til en erhvervsdrivende fond, er forsinket. Derfor er regeringen blevet enig med Socialdemokratiet, Dansk Folkeparti, Radikale og SF om at bruge de 440 millioner kroner, der var afsat i 2018, på at sætte afgifter ned. Ud over lavere elvarmeafgift bliver der råd til større fradrag for virksomheders investeringer i forskning og udvikling. Og der bliver oprettet puljer til energilagringsprojekter, kystbeskyttelse og støjbekæmpelse på de danske veje. /ritzau/.