Har terminal en fremtid?. KOMBITERMINAL: NORD- JYSKE bragte 12-09 et indlæg med titlen ”Ny strøm til hurtigere tog” - forfattet af Folketingets trafikordførere fra togfondspartierne, dvs. Socialdemokratiet, Dansk Folkeparti, De Radikale, SF, og Enhedslisten. . Indlægget indeholder nogle generelle overvejelser om, hvordan passagertransport og godstransport med bane kan fremmes i Danmark fremover. Udgangspunktet for indlægget var de to milliarder kroner ekstra til togfondens første fase, der bl.a. omfatter en ny banestrækning over Vestfyn. Indlægget peger på, at det er afgørende at få meget mere gods på bane, og at godstog i Danmark ikke har nogen fremtid, hvis der ikke sker de nødvendige forbedringer. . I dag består størsteparten af godstransporten med tog i Danmark af transittrafik mellem Sverige og Tyskland. Denne trafik forløber via Storebælt og via grænsen ved Padborg/Flensborg, og på en banestrækning som allerede er elektrificeret. . Det fremgår ikke af indlægget, at en stor del af denne godstransport med tiden vil blive overflyttet til den faste forbindelse over Femern bælt, og at et af de største potentialer for at overflytte mere gods fra vej til bane er færgetrafikken med såkaldte enhedslaster (løstrailere og containere) via havnen i Hirtshals. Det drejer sig fortrinsvis om enhedslaster mellem Sydnorge og kontinentet via den jyske længdebane. Men kombi- terminalen i Hirtshals, der blev åbnet i 2015-16, har endnu ikke kunnet tiltrække en baneoperatør. . Forhåbentlig lykkes det at få terminalen i gang i de kommende år. Den vigtigste operatør, når det gælder godstransport med enhedslaster i Danmark, er DB Cargo (tidligere kendt som ”DB Schenker Rail”). DB Cargo er 100 procent ejet af de tyske statsbaner (Deutsche Bahn), der købte det daværende DSB Gods i 2001..  Firmaet driver også kombiterminalerne i Høje Tåstrup og i Taulov. Det er svært at vurdere om denne næsten monopolagtig position har negativ betydning for kombiterminalen i Hirtshals. . Der optræder der imidlertid en række betydelige infrastrukturelle mangler på den jyske længdebane, som gør ruten kommercielt mindre konkurrencedygtig set fra potentielle gods- operatørers synvinkel. Det er nok hovedårsagen til, at det ikke endnu er lykkedes at tiltrække en baneoperatør til terminalen. . Ligesom banestrækningen over Vestfyn blev linjeføringen for den jyske længde- bane fastlagt tilbage i midten af 1800-tallet. Flere dele af banen opfylder derfor ikke de moderne krav til godtransport og højhastighedstog for passagerer. Der planlægges forbedringer nogle steder for eksempel i form af hastighedsopgradering, men det er ikke under overvejelse at afskaffe sækkeløsningen ved Hjørring, og især ved Aarhus, eller det meget snoede forløb mellem Randers og Aarhus.. Ovennævnte indlæg fra togfondspartierne fastslår ganske rigtigt, at elektrificering er en helt afgørende forudsætning for bl.a. at flytte mere gods fra vej til bane. Ifølge Banedanmarks tidsplan (brochure fra 2014) ventes banen at være elektrificeret til Hjørring og Frederikshavn ikke før i 2025. Ifølge den seneste trafikplan 2017 fra Trafik-, Bygge- og Boligstyrelsen når elektrificeringen kun til Aalborg i 2025.. Strækningen mellem Hjørring og Hirtshals er slet ikke med i elektrificeringsprogrammet, selvom den er udpeget som en del af det trans-europæiske transportnet. Måske skyldes det, at banen ikke ”ejes” af Banedanmark men af Nordjyske Jernbaner. Forhåbentligt bliver dette ikke akilles- hælen for kombiterminalens fremtid..