Vi føler os lidt fortabte. UDLÆNDINGEPOLITIK: Vi ønsker at stille os kritiske i forhold til Socialdemokratiets udspil “Retfærdig og realistisk. En udlændingepolitik som samler Danmark”.. Som unge socialdemokrater føler vi ikke, at vores menneskesyn bliver repræsenteret tilstrækkeligt, og vi oplever, at mange af vores venner tager kraftigt afstand fra Socialdemokratiet. . Vi mener, at den socialdemokratiske ideologi er grundstenen i et bedre Danmark og en bedre verden. . Derfor har vi brug for at lufte vores uenighed i forhold til visse punkter for at vise, at man sagtens kan være ung, socialdemokratisk verdensborger og uenig i dele af udspillet fra Christiansborg.. Det første - og nok vores største - kritikpunkt handler om den klare opdeling af vestlige og ikke-vestlige udlændinge i forhold til lovgivning og dermed også de krav, der stilles til deres ophold i Danmark. . Vi anerkender, at der oftest ses udfordringer i forbindelse med integrationen af ikke-vestlige udlændinge, men vi mener ikke, at dette kan legitimere at forskelsbehandle mennesker på baggrund af deres oprindelsessted i verden. . Forskelsbehandling strider mod socialdemokratiske - såvel som alment demokratiske - principper, og minder mest af alt om noget, der hører fortidens autoritære stater til.. Dernæst er vi meget urolige over for S’ hensigtserklæring om at ville indføre stop for spontan asylansøgning i Danmark og en oprettelse af modtagecentre udenfor Europa - uagtet om andre EU-lande følger trop. . Vi har stor sympati for, at man vil forhindre, at mennesker drukner i Middelhavet i kampen for et mere sikkert og trygt liv. Det ønsker vi også. Desværre ser vi ikke hvordan, at dette skal lykkes ved, at Danmark alene bremser for spontan asylansøgning. . Vi tror på, at både flygtninge og migranter flytter sig på grund af reelle problemer som krig, fattigdom og lidelse - alle legitime bevæggrunde. Ethvert rationelt menneske vil forsøge at få asyl for at kunne skabe et bedre liv for sig selv og sin familie.. Derfor frygter vi, at disse mennesker alligevel risikerer livet over Middelhavet for at søge asyl i andre europæiske lande, der ikke har de samme rigide regler som Danmark.. I forslaget til en ”Hjemsendelsesreform” ønsker man at gøre det økonomisk attraktivt at bede om frivillig hjemsendelse, inden éns sag er færdigbehandlet. . Vi ønsker ikke, at det skal være din økonomiske kapital, som afgør, om du tør at gennemføre din asylansøgning. . Vi skal hjælpe flest muligt - ikke skræmme folk til at tage hjem til krig, fattigdom og lidelse ved at give dem økonomisk støtte til dette.. Der er mange gode takter i de forslag, som bliver bragt på banen for at få Afrika på rette køl igen.. Her skinner den internationale solidaritet stærkest igennem. Men vi mener først og fremmest ikke, at vi skal følge Socialdemokratiets forslag om at få de andre EU-lande til at droppe ulandsbistand til andre nødramte steder udenfor Afrika og udvalgte steder i Mellemøsten og Asien. Det vil være meget forfejlet at udelukke områder fra at skulle modtage ulandsbistand, selvom det kræver store pengeressourcer at bygge et land op. Der er humanitære- og ikke mindst klimakriser mange steder i verden, og dem skal vi under ingen omstændigheder vende ryggen til i målet om at genopbygge Afrika og udvalgte steder i Mellemøsten og Asien.. Som allerede nævnt er der mange gode konkrete forslag til, hvordan Afrika skal genopbygges. I dag er der mange ikke-afrikanske virksomheder og selskaber, som drager økonomisk nytte af at agere i Afrika og er med til at underminere den lokale befolkning og deres produktion. Det er derfor vigtigt, at vi er ekstra skarpe på at sikre, at alle planerne, som eksempelvis udvidelsen af infrastrukturen, gør brug af lokal arbejdskraft for f.eks. at øge beskæftigelsen.. Vi mener ikke, at ”den nye frihedskamp” handler om at skabe større skel mellem folk på baggrund af oprindelsessted. . Der står i oplægget, at man ønsker at indføre et krav om, at alle indvandrere, som er på kontanthjælp eller integrationsydelse, skal forpligtes på en 37 timers arbejdsuge. . Det ser vi som dybt problematisk, da man med det forslag vil mindske arbejdsudbuddet og tage arbejdspladser, som normalt ville give en løn i stedet for en overførselsindkomst væk fra markedet.. Ligeledes mener vi ikke, at der er behov for at gøre livet endnu sværere for folk på flugt, der ønsker familiesammenføring. . Hvis man i dag ønsker at blive familiesammenført, mødes man med tårnhøje krav. Der er ikke behov for at hæve dem yderligere.. Sidst men ikke mindst så vil vi rigtig gerne advare imod, at Christiansborgs partier skal begynde at opfordre til ”folkedomstole” igennem sociale sanktionssystemer udenom domstolene og politiet. Vi har en tredeling af magten i Danmark, og vi skal passe på med, hvornår der laves politiske indgreb i forbindelse med straf - også når det gælder domstolenes straffe om afsoning i hjemlandet og fratagelse af statsborgerskab.. Vi tror på, at Danmark og specielt Socialdemokratiet er en vigtig medspiller i forhold til at hjælpe endnu flere, end vi gør i dag og sikre tryghed og frihed til så mange mennesker som muligt. . Men vi ønsker ikke at ”skærme” danskerne for verdens katastrofer. Hvis problemerne kommer ud af syne, så kommer de også ud af sind, og dermed frygter vi, at vi kommer til at miste den folkelige opbakning til blandt andet hjælp i nærområderne, ulandsbistand og hjælp af mennesker på flugt. . Med en god integration kan vi flytte bjerge, og vi har allerede eksempler på byer i Danmark, som løfter denne indsats rigtig flot. . Lad os tage dem til inspiration i stedet for at sende udfordringerne til et land uden for Europas grænser.. På vegne af den socialdemokratiske ungdom i Nordjylland, til alle som føler sig lidt fortabte i Socialdemokratiets udspil “Retfærdig og realistisk” - du er ikke alene!.