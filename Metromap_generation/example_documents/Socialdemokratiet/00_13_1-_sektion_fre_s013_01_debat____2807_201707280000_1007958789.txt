Bøj ikke nakken. YTRINGSFRIHED: En af styrkerne ved det danske demokrati er, at debattører respekterer hinandens ret til at ytre sig. Uanset partifarve. Derfor er det alvorligt, at Socialdemokratiet, Venstre og Nordjyllands Politi i foråret såede tvivl om ytringsfriheden.. Sagen kom af, at en nordjyde havde brændt en koran af. Nordjyllands Politi sigtede manden, og 10.4. støttede Venstres retsordfører, Preben Bang Henriksen, den bagvedliggende blasfemilov. Bang henviste i Berlingske til, at eksperter i Straffelovrådet i 2015 havde talt for at bevare blasfemiloven, som opstod i 1600-tallet. Men sagen udviklede sig. S og V kom i mindretal. Det fornemmede Bang Henriksen. 31.5. udtalte han i Berlingske, at Venstre var imod lovens ”indskrænkning i ytringsfriheden”.. Venstre besad tvivlens nådegave, sagde han og gav som begrundelse, at andre lande havde afskaffet deres blasfemilove uden at få problemer med islam-dyrkere.. Den tankegang er helt forkert. I et grundlovsspørgsmål bør danskerne ikke bøje nakken for, hvad udlandet mener om dette eller hint. Det skal udlandet slet ikke bestemme.. Blasfemiloven blev afskaffet, men sagen er lidt svær at glemme, fordi frygten for terror fik Venstre og Socialdemokratiet til at så tvivl om et grundlæggende samfundsprincip. Bang Henriksen og S’ retsordfører Trine Bramsen bør undskylde for at have bøjet nakken og betvivlet danskernes ytringsfrihed. . Også Nordjyllands nye politidirektør, Anne Marie Roum Svendsen, kan med fordel undskylde. Det var i hendes tid som anklager, at den nordjyske blasfemisag blev rejst.  Dermed leverede hun og Statsadvokaten ikke lighed for loven, for i årevis har kristne måttet udholde diverse provokationer, uden at blasfemiparagraffen blev aktiveret. Hvis Nordjyllands nye politidirektør på denne måde ønsker at tage helt særlige hensyn til islam, er det i givet fald noget, jeg og DF med glæde vil modarbejde. Jeg vil gerne værne om, at vi danskere har ytringsfrihed og lige ret for loven..