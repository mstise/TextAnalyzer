I morgen skal være bedre... UDFORDRINGER: I denne weekend er socialdemokrater fra hele landet samlet i Nordjylland til kongres. Jeg glæder mig over, at Nordjylland danner rammen om begivenheden. . For mig er det nemlig afgørende, at vi kerer os om hele landet fra nord til syd, og jeg tror ærlig talt, at alle har godt af en tur til Nordjylland. Det gælder ikke mindst for regeringen, som virker meget fjern fra vores nordjyske virkelighed. Jeg er bekymret for, de har glemt alt om, at der findes andre dele af Danmark end Nordsjælland.. Vi mødes med et socialdemokratisk ønske om, at i morgen skal være bedre end i dag. Det gælder uanset om man kommer fra Hellerup eller Hirtshals. Det er hjertet i Socialdemokratiets politik. Når man læser regeringens politiske programmer, så skriver de ganske vist, at de er optaget af at sikre fremskridt. Desværre behøver man ikke læse mange linjer, før det står klart, at den fremgang regeringen snakker om, kun er for de få.. Tag for eksempel regeringens skatteudspil. Efter årelange diskussioner om topskattelettelser har de alligevel forsøgt sig igen. Denne gang ved at foreslå at fjerne loftet for beskæftigelsesfradraget. Det lyder måske ikke som en topskattelettelse, men virkeligheden er, at havnearbejderen fra Hanstholm ikke får noget ud af det, mens direktøren fra Nordsjælland scorer en fed gevinst. I det mindste er regeringen ærlige om, hvad deres politik betyder. Vores nordjyske skatteminister, Karsten Lauritzen, konstaterede med stolthed i stemmen ”vi øger uligheden med åbne øjne”. Tak for kaffe, må jeg nok sige!. Det er skævt, og det er ikke retfærdigt. Det økonomiske råderum, der skal betale skattelettelserne, er ikke kommet af ingenting. Pengene, som regeringen vil bruge på skattelettelser, kommer fra helt almindelige lønmodtagere, der gennem de sidste år, har fået besked på at blive længere tid på arbejdsmarkedet, og som har spændt livremmen ind for at fremtidssikre velfærden.. De helt almindelige nordjyder, der har betalt til festen, skal huskes og også være med, når gaverne skal deles ud. Det, langt de fleste af os ønsker, er tryghed. Det skal være trygt at sende vores børn i børnehave. . Det skal være trygt at blive gammel. Det skal være trygt at være dansker, når man rammes af sygdom. Vi må ikke acceptere, at længden af ens liv afhænger af, om man er vokset op i den ene eller den anden del af landet. . Tingene skal gøres i den rigtige rækkefølge. Derfor er vi nødt til at tage hånd om velfærdssamfundet før alt andet. For det er her, vi har en udfordring. . Vi er ikke indædte modstandere af skattelettelser. Men det er afgørende, at vi fremtidssikrer velfærden før, skattelettelser kan komme på tale. Og hvis vi endelig skal tale skattelettelser, skal det først og fremmest komme de laveste indkomster til gode, og geografisk skal de være ligeligt fordelt. Vi ønsker ikke at omfordele fra Nordjylland til Nordsjælland. . Velfærd skaber ikke bare tryghed for den enkelte. En velfungerende velfærdsstat er også en forudsætning for et konkurrencedygtigt erhvervsliv. Det er afgørende for dansk erhvervsliv, at de har adgang til en sund og rask arbejdsstyrke med de rigtige kompetencer. På den front står Danmark også over for store udfordringer. De udfordringer svarer regeringens skattelettelser heller ikke på.. I 2025 kommer der til at mangle 75.000 faglærte.  Allerede nu er danske virksomheder nødt til at takke nej til ordre fordi, der ikke er nok kvalificeret arbejdskraft til rådighed. . På sigt kan det blive rigtig dyrt for nordjyske virksomheder. For socialdemokratiet er det derfor en klar prioritet at investere i uddannelse. Flere unge skal have en uddannelse, og voksne skal have bedre mulighed for at opkvalificere sig. Kun gennem uddannelse sikrer vi, at i morgen faktisk bliver bedre end i dag. . Regeringen vil gennemføre enorme besparelser på uddannelsesområdet. Det gælder erhvervsskoler, ungdomsuddannelse, de videregående uddannelser og endda produktionsskolerne. Fra 2015 til 2021 er der tale om besparelser på 14,7 mia. kr. . Det er decideret uansvarligt at spare på uddannelse i en situation, hvor erhvervslivet skriger på kvalificeret arbejdskraft. Vi risikerer, at vi taber de unge på gulvet. Regeringen har foreslået, at vi skal spare på nogle af de unge, der har det allersværest på landets produktionsskoler. . Jeg har selv besøgt en produktionsskole for nyligt, og jeg er ikke i tvivl om, at de gør en kæmpe forskel for mange af de unge, der er landet skævt i uddannelsessystemet. Det er unge mennesker, der har brug for en håndsrækning. I stedet for at række hånden ud, har regeringen foreslået at halvere ydelsen til produktionsskoleelever. Det betyder, at de unge får udbetalt mindre i uddannelseshjælp. Det er den helt forkerte vej at gå. Derfor arbejder Social- demokratiet hårdt for at få ydelsen på et rimeligt niveau. Uddannelsesbesparelserne kommer til at ramme uddannelsesinstitutionerne i landdistrikterne hårdest, da elevgrundlaget her er mindre end i storbyerne. Så endnu engang overser regeringen store dele af Nordjylland. Landets gymnasier skal spare, hvad der svarer til 6000 kr. pr. elev, mens erhvervsskolerne skal spare 4000 kr. pr. elev. Det kommer til at kunne mærkes derude, og jeg synes, det er sørgeligt, at de institutioner, der skal uddanne danskerne til fremtidens udfordringer skal starte hvert eneste år med at finde nye områder, hvor de skal skære ned. . Det er ikke Socialdemokratiets politik at spare på uddannelse. Derfor er Socialdemokratiets opfordring til regeringen helt klar. Drop besparelserne på uddannelse – det kommer til at koste samfundet samlet og lokalsamfundene, hvor Løkkes uddannelses-centralisering rammer hårdt, og det er der ingen, der er tjent med.. Jeg mener, at regeringens politiske udspil gør årets socialdemokratiske kongres helt speciel. For sjældent har forskellen på rød og på blå været så stor og så tydelig. Det understreger, hvad det er, der er på spil. Også i forhold til efterårets kommunalvalg. . I weekenden giver vi socialdemokrater hinanden håndslag på, at vi vil noget andet end regeringen. Vores prioriteter er helt klare. . Vi skal prioritere velfærd, uddannelse og tryghed højere end skattelettelser. Det er det, Danmark har brug for..