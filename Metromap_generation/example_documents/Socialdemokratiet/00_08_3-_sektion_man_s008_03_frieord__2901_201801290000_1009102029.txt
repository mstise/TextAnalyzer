Troværdigheden tilbage?. POLITIKERE: Efter talkshow-værten Oprah Winfreys tale ved Golden Globe-prisuddelingen for nylig spår flere, at hun gør sig klar til at stille op som de amerikanske demokraters udfordrer til præsident Trump i 2020. Og det ville formentlig også være ganske underholdende at følge et præsidentvalg mellem de to kendisser. . Men som dansker kan man godt frygte for endnu en uforudsigelig ledelse hos vores vigtige allierede. Det er slemt med Trump. Skal det også fremover udelukkende være underholdningsværdien og ikke evnen til at lede landet i en bestemt retning, der styrer et præsidentvalg, så har vi altså et stort problem.. MEN ÉN ting er amerikanske forhold – noget helt andet er, hvordan det ser ud i Danmark.. Ved efterårets kommunalvalg blev Svendborgs konservative viceborgmester, Henrik Nielsen, “verdenskendt” i Danmark med den virale musikvideo “Jeg ska ski do”. Den var lavet over megahittet ”Despacito”, og Henrik Nielsen fremstod sammen med konen både selvironisk, lun og hyggelig. Ingen i Svendborg Kommune kan have været i tvivl om, hvem politikeren Henrik Nielsen var. Ja, ikke engang uden for Svendborg var man i tvivl om det. . Men Henrik Nielsen blev straffet af vælgerne, der tydeligvis ikke belønnede ham for det underholdende, men også rimeligt useriøse valgkampsindslag.. OMVENDT FIK stilfærdige, men driftssikre, seriøse og dygtige politikere nogle kanonflotte valg. Her i Nordjylland alene er der både Thomas Kastrup-Larsen, Mogens Gade, Arne Boelt og ikke mindst Birgit Hansen som eksempler på den tendens.. De spillede det, jeg kalder kandidaternes “troværdigheds- og kompetencekort”. Troværdighed, en værdig optræden og resultater gennem fire år gav dem et langt flere stemmer, end hvis de havde satset på det underholdende, provokerende og selviscenesættende.. I 2018 eller måske i starten af 2019 skal vi have et folketingsvalg – og her er mit bud, at denne tendens fortsætter.. SELVFØLGELIG er der nogle, der vil foretrække spradebasserne. Men hvis vi får nogle seriøse bud på, hvordan Danmark skal regeres af troværdige politikere, så er jeg sikker på, at det vil blive belønnet.. Er det ikke også det, vi ser tegnene til lige nu? Regeringens tre partier har særdeles svært ved at blive enige internt og kan slet ikke enes med støttepartiet. Det hele foregår mere eller mindre for åbent tæppe. Og ifølge meningsmålingerne flygter vælgerne væk fra de blå partier.. Nogle vil udlægge Socialdemokratiets fremgang som en sejr for partiets strammerkurs på udlændingepolitikken. Jeg tror snarere det handler om, at vælgerne hader det kaos, som regeringen repræsenterer.. DET ER derfor, at jeg tror på, at vi er kommet ind i den troværdige politikers tid. . En tid, hvor vælgerne har stor appetit på politikere, der er seriøse og dygtige, politikere, man kan regne med. Det er en modtendens mod Trump og andre protestpolitikere, og vi så den udfolde sig i kommunerne, hvor det er lettere at gennemskue, om den politiske ledelse gør det godt.. HVIS VI igen kigger på kommunalvalget, så er der en anden og meget interessant tendens, der er værd at kigge nærmere på:. Kommunalvalget var en ubetinget sejr for tilhængerne af et stærkt velfærdssamfund. Et af de bedste eksempler på den sejr finder man i Odense, hvor den socialdemokratiske borgmester, Peter Rahbæk Juel, stod bag en skattestigning på 1 procentpoint forud for valget. Den 21. november kunne Socialdemokratiet indkassere en knusende valgsejr og stor fremgang med opbakning fra 41,8 pct. af odenseanerne.. Det bemærkelsesværdige er, at Peter Rahbæk Juel ikke forsøgte at liste skattestigningen igennem, men brugte “velfærdsprocenten” som et offensivt våben i valgkampen.. OG HAN var ikke alene – flere steder i landet vandt socialdemokratiske kandidater på klare velfærdsdagsordener. Politisk er det derfor den allermest udslagsgivende tendens, at vælgerne for alvor vælger velfærd til frem for skattelettelser.. At vi som vælgere er villige til at betale mere i skat for velfærd er et fænomen, der har været helt utænkeligt i mange år. I de seneste 30-40 år har stort set al skattepolitisk debat handlet om at sætte skatten ned. Så det er noget af et paradigmeskifte, vi ser her.. MEN MÅSKE er det også Peter Rahbæk Juels tydelige profil – en socialdemokratisk velfærdsprofil – vælgerne belønner. En borgmester, der sætter skatten op for at få flere penge til velfærd, kommunikerer tydeligt og ærligt om retningen. Den retning kan man være uenig i, men det er også let at være enig.. Samtidig har vi set en socialdemokratisk partiledelse, der har i den senere tid har talt rigtig meget om velfærd frem for skattelettelser, og det har i høj grad understøttet Peter Rahbæk Juel og andre.. DEN troværdige politikers tid handler også om, at politikeren viser en tydelig retning. En retning med samarbejde. En retning medm udvikling. Eller en retning med velfærd frem for skattelettelser.. I vores tid er der ellers mange protestbevægelser med vind i sejlene. Protest fra højre, fra venstre, fra midten. Imod det etablerede.. Kommunalvalget var på mange måder en kæmpe sejr for et “etableret” parti som Socialdemokratiet. Protestpartier som Alternativet og Nye Borgerlige skuffede fælt. Godt det samme. I København måtte de “etablerede” partier eksempelvis tage sig af de tunge borgmesterposter efter valget, da protestpartierne ikke ville.. Rent kommunikationsmæssigt er der meget at lære fra kommunalvalget i et folketingsvalg:. FOR DET første har man det som parti svært, hvis ens politikere virker utroværdige og inkompetente. I vores tid er det ikke et banalt udsagn, når man tænker på, hvem amerikanerne har valgt som deres præsident.. For det andet vinder man på at have en tydelig politisk profil, hvis der er vælgere til den. I vores tid er det heller ikke et banalt udsagn, når man tænker på hvor mange partier, der har flokkedes omkring midten af dansk politik i mange år. . For det tredje belønner mange danskere de politikere, der vægter samarbejde og god tone. Ikke engang det er et banalt udsagn i vores tid, hvor flere politiske partier har været mere optagede af, hvilke politiske aftaler, de skulle stå udenfor end hvilke, de skulle med i.. I DANMARK har vi også politikere, der er dygtige til at gøre opmærksomme på sig selv ud fra enkeltsager, og som fører symbolpolitik frem for politik, der løser reelle problemstillinger. . Men til den politiker, der lægger vægt på en seriøs og troværdig tilgang til politik, vil jeg sige: Der er efterspørgsel efter dig! Hold dig fra den negative kampagne mod andre og fokuser på visionerne. Fortæl om det konkrete arbejde, som du hver dag gør for at skabe resultater. Opbyg en klar politisk profil, hvor du er offensiv på de områder, du brænder for at ændre. Og vær dig selv..