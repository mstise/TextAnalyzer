Nordjyder undrer sig over at havne på liste. NORDJYLLAND: Inge Kjær Andersen, Mogens Vestergaard, Ulla Astman, Henrik Buchhave, Birgitte Josefsen, Louise Bilde Hvelplund, Per Clausen, Lasse P. N. Olsen, Rasmus Falck Østergaard, Preben Elmenhoff, Inge Ibsen Fomcenco, Allan Norré Pedersen og Daniel Rugholm har mindst tre ting til fælles: De er nordjyder, de sidder i ledelsen af et politisk parti - og så er de ”politisk eksponerede personer”.. Det sidste er en betegnelse, som nye regler, der skal forhindre hvidvaskning og finansiering af terrorisme, har bragt til Danmark via EU. PEP’er kaldes de i kort form. . Listen omfatter en lang række statsligt ansatte, folketingsmedlemmer og ministre. Dem har der også tidligere været holdt ekstra øje med. Men som noget nyt er også bestyrelsesposter i politiske partiers landsledelser og i en række andre organisationer med - eksempelvis optræder Aalborgs kommunaldirektør, Christian Roslev, på listen, fordi han sidder i bestyrelsen for Statens og kommunernes indkøbsservice.. For personerne på listen er konsekvensen, at virksomheder som pengeinstitutter, forsikringsselskaber, realkreditinstitutter, advokater og ejendomsmæglere skal ”foretage skærpet overvågning af forretningsforbindelser med PEP’er,” som det hedder i loven. Det samme gælder, når der laves forretninger med nærtstående familiemedlemmer til en PEP, eksempelvis ægtefæller, forældre samt børn og disses ægtefæller (men ikke søskende), og med nære samarbejdspartnere såsom en medejer af et firma. Målet er at undgå, at handel med en af disse personer indebærer, at en af parterne misbruges til hvidvask eller finansiering af terrorisme.. Hvis det vurderes, at risikoen er begrænset, kan overvågnings-procedurerne dog reduceres. I en vejledning, som Finanstilsynet udsendte i forgårs, understreges det, at status som PEP ikke skal ”tolkes som en stigmatisering” og ikke i sig selv kan bruges som grundlag for at afvise eller afslutte et kundeforhold. Omvendt skal virksomheden holde ekstra vågent øje med PEP-kunder, især dem, der vurderes at være mest udsat. Det betyder, fremgår det, at PEP’ers transaktioner skal overvåges hyppigere end for andre kunder, og at man oftere end hos andre kunder spørger ind til disse.. ”Lidt hen i vejret”. Det er Finanstilsynet, der fører og offentliggør listen over, hvem i Danmark der er PEP’er. Inge Kjær Andersen, der til daglig er udviklingskonsulent i Rebild Kommune, sidder også i Socialdemokratiets hovedbestyrelse - og er på den baggrund havnet på listen. Det har hun det lidt underligt med.. - Jeg forstår ikke helt tankegangen. Vi har ikke i Danmark en kultur, hvor dét at sidde i et politisk partis hovedbestyrelse giver medlemmerne en position og en magt, der eksempelvis gør, at nogen ville prøve at bestikke mig. Det er måske tilfældet i andre lande, men sådan er det jo ikke her, siger Inge Kjær Andersen, som ”vil være ked af det, hvis listen gør, at hun og hendes nærmeste opfattes som dårligere eller mere besværlige kunder”.. Hun er på listen sammen med partifællerne og hovedbestyrelseskollegerne Mogens Vestergaard og Ulla Astman.. Birgitte Josefsen fra Serritslev er efter en lang årrække som folkevalgt i dag formand for Venstre i Nordjylland og medlem af sit partis hovedbestyrelse. Det sidste har gjort, at hun står på listen sammen med partifællen Henrik Buchhave, der også sidder i hovedbestyrelsen. . Hun synes, det er ”lidt hen i vejret”, at en post i et politisk partis landsledelse gør én ”politisk eksponeret”.  Omvendt siger hun:. - For min skyld ingen alarm. Man må gerne spørge til min økonomi - jeg har intet at skjule, siger hun. . At borgere i en særlig position overvåges ekstra, levede hun ”helt uden problemer” med i sine år som folketingsmedlem. . - Jeg vidste, at jeg blandt andet blev lignet en ekstra gang, fordi jeg var folkevalgt, og det havde jeg det helt fint med, siger hun.. Enhedslistens byrådsmedlem i Hjørring, Louise Bilde Hvelplund, er også med på listen. Ikke fordi hun er byrådsmedlem, men fordi hun også sidder i sit partis hovedbestyrelse - i øvrigt sammen med tre andre nordjyder, Per Clausen, Lasse P. N. Olsen og Rasmus Falck Østergaard.. - For mig personligt gør det ikke den store forskel, at jeg står på sådan en liste. Men principielt synes jeg, det er lidt underligt, at dé, der har lavet reglerne, åbenbart mener, at hvis man engagerer sig i demokratiet ved at sidde i et partis landsledelse, gør dét personen lidt mere suspekt end alle andre borgere, siger Louise Hvelplund.. Preben Elmenhoff sidder i Dansk Folkepartis ledelse, mens Inge Ibsen Fomcenco og Allan Norré Pedersen er medlemmer af SF’s hovedbestyrelse. Daniel Rugholm er medlem af den konservativ partiledelse..