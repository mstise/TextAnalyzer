Kludetæppe skal efteruddanne flere. INDLAND: Natten til søndag blev der efter fire måneders forhandlinger underskrevet en ny trepartsaftale, der skal få flere til at efter- og videreuddanne sig.. Aftalen blev præsenteret søndag formiddag af statsminister Lars Løkke Rasmussen (V) og repræsentanter for arbejdsgivere og arbejdstagere.. - De seneste år har vi desværre set, at færre bruger de mange kurser og tilbud, vi giver, og at de, der gør det, ikke får nok ud af det.. - Livslang læring er stadig vigtigere i en tid, hvor alting går hurtigere, og hvor vi skal gribe nye muligheder og ny teknologi, sagde statsministeren.. Hver tredje medarbejder finder det ikke nødvendigt med efteruddannelse, og siden 2010 er antallet af folk, der efteruddanner sig, faldet med 50 procent.. Det står i skarp kontrast til et samfund i konstant udvikling og et arbejdsmarked, der efterspørger nye kompetencer inden for eksempelvis it, sprog og ny teknologi.. Det er den tredje trepartsaftale siden folketingsvalget, og den er på fire år og knap 2,5 milliarder kroner, som tages fra det økonomiske råderum samt ubrugte midler til efter- og videreuddannelse.. Et af værktøjerne i aftalen er, at godtgørelsen ved deltagelse i AMU-kurser forhøjes fra 80 procent af dagpengene til 100 procent.. Der oprettes én samlet, elektronisk portal, hvor medarbejdere kan finde og tilmelde sig kurser, mens arbejdsgiverne kan søge om godtgørelse samme sted.. Forhandlingerne er mundet ud i en aftale, som både Socialdemokratiet og Dansk Folkeparti er positive overfor. Umiddelbart kan begge partier se sig stemme for de dele, der måtte kræve lovgivning.. LO, der organiserer cirka en million lønmodtagere, tøver ikke med at kalde aftalen ambitiøs.. - Det betyder, at der bliver en lettere og mindre bureaukratisk adgang til efter- og videreuddannelser.. - Jeg håber, at man sætter sig sammen og planlægger efter- og videreuddannelse, ligesom man planlægger ferie, siger LO-formand Lizette Risgaard.. Men de højtuddannede føler sig overset i den nye aftale, og en arbejdsmarkedsforsker pointerer, at de ledige umiddelbart ikke er nævnt med ét eneste ord.. - Det gavner de lønmodtagere, som er beskæftiget. Men der står på mærkværdig vis intet om ledige. Omvendt vil det gavne de virksomheder, som virkelig vil gøre noget.. - Det er ikke dårligt det hele, men jeg er skuffet i forhold til intentionerne om en stor reform. Det er mere småforandringer, siger arbejdsmarkedsforsker og professor Henning Jørgensen, Aalborg Universitet.. Han er skuffet over, at aftalen gøres frivillig, og at den ikke præmierer aktivitet og straffer inaktivitet. Desuden påpeger han, at der slet ikke stilles krav til kommunerne, der står for størstedelen af beskæftigelsesindsatsen.. - Det er godt med en aftale, men det er ikke nok. Man lægger et pres på aktørerne for, at der skal ske noget andet, end det har været tilfældet indtil nu. Men jeg tror ikke, at der kommer et nyt niveauløft, siger Henning Jørgensen.. Regeringen skal nu forsøge at finde politisk flertal for de dele, der måtte kræve lovgivning..