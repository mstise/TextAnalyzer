V-borgmester kæmper for ny konstituering på Læsø. BYRUM: Der er ni medlemmer af kommunalbestyrelsen på Læsø, og lige nu har fem af dem konstitueret sig med Karsten Nielsen fra Dansk Folkeparti som borgmester.. Den aftale vil Læsøs nuværende borgmester, Tobias Birch Johansen fra Venstre, gøre alt for at få annulleret. Venstre fik ved valget fire pladser, og mangler altså ét mandat for at få et flertal for en ny konstituering, og her kommer socialdemokraten Folmer Hjort Kristensen ind i billedet. Han er med i flertalsgruppen, som har peget på Karsten Nielsen (DF).. Til NORDJYSKE Medier siger Læsøs borgmester:. - Jeg kan bestemt ikke afvise, at vi kan lave en konstitueringsaftale med Folmer Hjort Kristensen, siger Tobias Birch Johansen, som samtidig fastholder, at Venstre fortsat peger på ham selv som borgmester.. - Det er nye takter. Miraklernes tid er ikke forbi endnu. Jeg er målløs, sagde Folmer Hjort Kristensen torsdag til Ritzau.. Han og Tobias Birch Johansen havde i går et møde på borgmesterkontoret, hvor de talte om, muligheden for at nå frem til en fælles løsning, men der foreligger ingen aftale.. - For mig handler det om, at vi kan finde en løsning til Læsøs bedste, og her skal Venstre være med. Vi har fået stor opbakning fra Læsøborgerne, siger Tobias Birch Johansen.. Han fik som borgmester et kanonvalg med 318 personlige stemmer ud af 1291 afgivne stemmer.. Men det er som bekendt ikke vælgerne men kommunalbestyrelsen, der vælger borgmesteren og de øvrige politiske poster.. For Dansk Folkeparti er det afgørende, at Tobias Birch Johansen ikke får fire år mere i borgmesterstolen.. Udover Karsten Nielsen, som altså p.t. er parties første borgmester fra 1. januar 2018, har Dansk Folkeparti Per Bragt i kommunalbestyrelsen. Han har erklæret, at han under ingen omstændigheder vil pege på Tobias Birch Johansen som borgmester, fordi de sidste fire år ikke har været tilfredsstillende i kommunalbestyrelsen.. - Jeg har forsøgt at finde ud af, hvad Dansk Folkeparti mener med den udmelding, men kan ikke få et svar, siger Tobias Birch Johansen.. Han anser det også for usandsynligt, at der kan laves en bredere konstituering, hvor Dansk Folkeparti er med.. Tobias Birch Johansen fastholder, at der fortsat kan forhandles frem til 15. december, og han taler ”med forskellige mennesker”, som han siger.. - Men lige nu er bolden hos flertalsgruppen, mener Tobias Birch Johansen.. De to øvrige fra flertalsgruppen er valgt fra Læsø- listen. Lars Vilsen og Bente Faldt Faurholt gik i september i år fra Socialdemokratiet og Folmer Hjort Kristensen, da de ikke kunne blive enige om en sag om Læsø Kur.. Flertalsgruppen har holdt møde i aftes. De mener, Venstre skal komme på banen, da Venstre jo sagde nej til flertalsgruppens oplæg på fællesmødet onsdag aften. Her tilbød de Venstre en plads i økonomiudvalget, en plads i teknik- og havneudvalget og to pladser i social- og kulturudvalget. . Selv ville flertalsgruppen have borgmesterposten til Karsten Nielsen (DF), og Lars Vilsen fra Læsølisten ville have viceborgmesterposten. Da der er tre pladser i fagudvalgene, ville de have flertallet i økonomiudvalget og i Læsøs vigtige teknik- og havneudvalg.. - Den løsning kunne vi ikke byde vælgerne, siger Tobias Birch Johansen til NORDJYSKE.. Lige nu venter alle på, om Dansk Folkeparti virkelig får deres første borgmester, om borgmesteren bliver en socialdemokrat, Folmer Hjort Kristensen, eller om Tobias Birch Johansen alligevel får lov at fortsætte efter nytår. Hvornår det afgøres ved ingen, for som Tobias Birch Johansen konstaterer:. - Lige nu sker der ingenting. Der er ikke aftalt noget nyt møde. . Karsten Nielsen sagde i aftes til NORDJYSKE, at han håber på, at man kan samarbejde bredt alle ni. . - Jeg har hørt, der forhandles igen, men sådan er gamet. Men jeg håber, femmandsaftalen holder, lød det i går fra Karsten Nielsen..