Eller noget for nogle?. I flere omgange har landets største parti, Socialdemokratiet - både som led i valgkampe og i perioder mellem valg - ført sig frem under slaglinjen ”Valget står mellem velfærd eller skattelettelser. Vi vælger velfærd”. Som om det ene pr. automatik udelukker det andet.. Paradoksalt står kampen mellem netop skattelettelser og velfærd, i det mindste for nogle, i disse dage, da landets næststørste parti, Dansk Folkeparti, og det tredjestørste, det regeringsbærende Venstre med nogen forsinkelse - og senest i forbindelse med et aftenmøde i Statsministeriet - arbejder på højtryk på at blive færdig med de sidste dele af det samlede husholdningsbudget, altså finansloven, for næste år.. Her står Venstre og Dansk Folkeparti stadig mere stejlt over for hinanden. Venstre på sin side med ønsket/kravet om ret omfattende skattelettelser i en tid, hvor mange vælgere ikke rigtigt efterlyser den slags. Og Dansk Folkeparti på sin side næsten endnu mere forudsigeligt med ret voldsomme krav/ønsker til stramninger på udlændingeområdet, blandt andet adgang til at suspendere retten til familiesammenføring for visse flygtninge og en helt ny hjemsendelsesstrategi på asylområdet.. Er der noget, blå blok næppe har brug for i disse uger, så er det at efterlade indtrykket af dyb krise - slet ikke her ganske få uger efter, at fremgang for mange især socialdemokratiske borgmestre og politikere rundt om i landet er blevet udlagt som en sejr for partiet som sådan, nærmest som om der var tale om ”midtvejsvalg” på den videre færd frem mod næste folketingsvalg om senest halvandet år. . Kun de videre forhandlinger i det åbenbart vanskelige forløb med hele fire bolde i luften - ikke bare finanslov, skattereform og Dansk Folkepartis krav om udlændingestramninger, men også forsvarsforlig - vil vise, hvor langt statsminister Lars Løkke Rasmussen (V) egentlig er parat til at gå i det store spil om ”noget for noget” - altså større stramninger til gengæld for lavere skattelettelser eller omvendt - eller om det bare ender med at blive ”noget for nogle”..