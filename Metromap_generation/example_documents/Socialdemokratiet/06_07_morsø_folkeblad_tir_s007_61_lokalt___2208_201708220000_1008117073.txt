Ny reform til diskussion . MORS: Regeringens udspil til en ny uddannelsesreform kan få alvorlige konsekvenser for ungdomsuddannelserne på Mors. Det mener Socialdemokratiets medlemmer af Morsø kommunalbestyrelse, Pia Storm og Erik Vejling. . Derfor har de to partifæller i denne uge arrangeret møder med partiets ordførere på området, Annette Lind og Mattias Tesfaye, - de er henholdsvis undervisnings- og erhvervsuddannelsesordfører.  . Her vil Pia Storm og Erik Vejling fremlægge deres bekymringer og tanker om reformens indhold forud for forhandlingerne i Folketinget. . - Formålet med møderne er, at vi gør dem (Annette Lind og Mattias Tesfaye red.) opmærksomme på problematikken. Hvis reformen bliver vedtaget, kan vi risikere, at de tilbud, vi har på Mors, forsvinder. Og jeg tror ikke på, at udfordrede unge vil tage helt til enten Skive eller Thisted, fortæller Pia Storm (S).     . Samlet uddannelsesinstitution . I foråret fremlagde regeringen sit udspil til en ny uddannelsesreform, ”Tro på dig selv - det gør vi. Reform af de forbedrende tilbud”, der tager udgangspunkt i, at man ønsker at lave et enstrenget tilbud under den fælles overskrift ”Forberedende uddannelse”. . Den nye uddannelse skal erstatte forberedende tilbud som produktionsskoleforløb, erhvervsgrunduddannelsen, kombineret ungdomsuddannelse, almen voksenuddannelse, forberedende voksenuddannelse og ordblindeundervisning for unge under 30 år. . Ifølge oplægget skal tilbuddet bestå af tre linjer, en almenlinje, en produktionsskolelinje og en erhvervslinje, og der skal etableres 75 uddannelsessteder landet over. Det kan betyde, at Morsø Kommune ikke får tildelt et uddannelsessted, og at de unge derfor skal til enten Skive eller Thisted for at studere. . Bliver vi glemt?. I går eftermiddag mødtes Pia Storm, Erik Vejling, Viggo Vangsgaard, Lauge Larsen og flere socialdemokrater fra Thy med Annette Lind. . - Det var et positivt møde. Jeg synes, at vi b lev lyttet til i forhold til udfordringerne ved lange afstande. Vi ved fra undersøgelser, at afstanden spiller en stor rolle for, hvor mange der gennemfører en uddannelse. Derfor er det vigtigt, at Socialdemokratiet går til forhandlingerne og forlanger, at der skal være et uddannelsescenter i alle kommuner, siger Pia Storm. . En tur til Christiansborg . I morgen tager Erik Vejling og Pia Storm til Christiansborg for at mødes med Mattias Tesfaye. . Pia Storm fortæller, at de her især vil have fokus på at få belyst, at uddannelsesstederne skal være en statsfinansieret selvvejende institution.    . - Annette Lind gav os i går ret i, at det giver mest mening, at institutionerne er statsfinansieret. Derfor vil vi gå videre med det i morgen, siger Pia Storm. . Regeringen starter forhandlingerne i denne uge, og det er stadig uklart, hvorvidt reformen har flertal bag sig i Folketinget. .