Viggo Vangsgaard vil kun bruge fem millioner.  MORS: - At jeg vil trække 20 millioner kroner op af kassen er sagt med et glimt i øjet. Jeg ved godt, at der ikke er 40, men kun 10 mio. kr. i mindreforbrug i 2017, fordi vi har brugt de 30 på asfalt og købet af Støberikomplekset. Jeg synes godt, vi kan bruge fem-seks mio. kr. af dem på bedre velfærd.. Sådan siger spidskandidat Viggo Vangsgaard (S) efter gårsdagens sidste vælgermøde på Mors i aftes. . Om Morsø Kommune kan og bør bruge af sit driftsoverskud er det eneste spørgsmål, der for alvor skiller de røde fra de blå på Mors, og det kan alt andet lige være svært at gennemskue for den menige vælger, når et foreslået kassedyk på 20 mio. kr. bliver fremsat med ”glimt i øjet”.. På vælgermødet i Nykøbing i aftes afviste borgmester Hans Ejner Bertelsen (V) kategorisk tanken:. - Vi skal levere et budget i balance i henhold til rammeaftalen mellem KL og regeringen. Ellers risikerer vi at miste 12 mio. kr. i bloktilskud. I vores serviceramme, som er den, vi skal tage af til lønninger i skole- og socialsektoren, er der kun 754.000 kr. tilbage, før vi rammer loftet, sagde Hans Ejner Bertelsen.. Vangsgaard mener, at han og borgmesteren taler om to forskellige ting.. - Hvis der i 2017 er et mindreforbrug på driften på 40 mio. kr., vil der også være det i 2018, for 18-budgettet er en fremskrivning af det for i år. Så skylder man at give flere penge til de ansatte i skoler, institutioner og ældrepleje, for vi kører rovdrift på dem, og det kan blive dyrt i sygemeldinger. Vi vil derfor foreslå at tage fem-seks mio. kr. fra 19-budgettet til det formål, siger Viggo Vangsgaard.. Hvorfor ikke allerede fra 18?. - Nu vil vi lige se, hvordan valget går, for hvis vi får et ordentligt smæk, er det jo ikke det, vælgerne vil. Men jeg håber og tror, at Socialdemokratiet kan holde status quo, siger spidskandidaten..