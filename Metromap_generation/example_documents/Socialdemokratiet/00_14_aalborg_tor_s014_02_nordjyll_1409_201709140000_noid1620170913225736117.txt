 AARS: Et første klip i silkebåndet - klip nummer to kommer til foråret - til det dyreste anlægsarbejde i Vesthimmerlands Kommunes historie.. Det er hvad der er lagt an til, når borgmester Knud Kristensen samt formanden for teknisk udvalg, Niels Krebs Hansen, på lørdag har æren af indvi første etape af den nye omfartsvej syd om Aars. . Det sker ved det kommunen selv kalder ”en kæmpe vejfest”.. Det bliver et par timers fest, der skal markere den officielle åbning af etape 1, som kommer til at gå fra Aggersundvej til Holmevej.. 90 mio. kr.. Det er omkring 90 mio. kr. som bliver brændt af på omfartsvejen, hvor sidste etape - Aggersund-Roldvej - indvies i foråret 2018.. Borgmester Knud Kristensen kan med en vis portion stolthed sige, at det blev i hans ”regeringstid”, at en nødvendig og kraftig investering i infrastrukturen i kommunen er gennemført. Som han selv udtrykker det.. - Det er på høje tid, at vi nu får omfartsvejen til at aflaste Aars. Man kan jo tydeligt se, at f.eks. Sønder Boulevard inde i byen er fuldstændig ødelagt af tung trafik, nævner Knud Kristensen, der dog ikke lægger skjul på, at han da gerne havde set, at det var et større og bredere politisk flertal, som i sin tid vedtog omfartsvejen i byrådet. Det var det ikke. Sagen skabte splittelse, men det borgerlige V-K-flertal fik vejen trumfet igennem.. I oktober 2014 blev der indgået et budgetforlig mellem de Konservative og Venstre, som banede vej for omfartsvejen.. SF, S, R og DF valgte at stå udenfor budgetforliget. På grund af slagsmålet om omfartsvejen.. Siden har beslutningen efterfølgende givet dønninger i byrådet - og f.eks foreslog Socialdemokratiet for godt et års tiden siden at sætte vejarbejdet i bero for at skaffe penge til sundhedsområdet. . Et forslag, der dog led skibbrud.. Lettere adgang til E45. - Jeg er ikke et sekund i tvivl om, at det er den helt rigtige beslutning, vi dengang tog, da flertallet besluttede at vejen skulle etableres. Den gør ikke mindst, at vores virksomheder får lettere adgang til motorvej E45. Hvis vi i fremtiden skal både fastholde erhvervsvirksomhederne og trække nye til, så er ordentlig infrastruktur altafgørende, siger Knud Kristensen.. Men han er helt med på, at 90 mio. kr. jo trods alt er en slat penge. Penge som også kunne have været brugt til andre ting i kommunen.. - Men investeringen skal holdes op mod, hvad det vil koste os i skattekroner, hvis erhvervsvirksomheder finder andre steder at holde til end i Vesthimmerland. De meldinger jeg hører fra vores erhvervsliv er da også, at det er den helt rigtige beslutning, siger kommunen førstemand - og peger på, at vejen er godkendt til modulvogntog, så den kan få en stor rolle i at trafikafvikle især tung industri i kommunen.. Han peger også på, at pendlerne til og fra Aalborg får glæde af kortere køretid.. - Turen mellem Farsø og Aalborg bliver vel sådan ca. 10 minutter kortere, vurderer han.. Arbejde til lokalt firma. Det er firmaet Gunnar Nielsen A/S fra Aars som har opgaven med etablering af vejen - og det er også virksomhedens største projekt nogen sinde.. Den cirka 10 kilometer lange omfartsvej sender de omkring 90 mio. kroner ned i Aars-firmaets kasse over tre år.. Ved vejåbningen af første etape på lørdag regner kommunen med masser af gæster - og opfordrer derfor til, at alle følger skilte og anvisninger i området. . Det er muligt at parkere på en mark med indkørsel fra Tvebjergvej. Parkering er dog på eget ansvar... Om det også bliver borgmester Knud Kristensen og udvalgsformand Niels Krebs Hansen, der får æren af åbne etape 2 i foråret 2018, ja, det må tiden vide. . Det bliver vi formentlig klogere på efter kommunalvalget tirsdag 21. november..