Tarvelige julegaver. FINANSLOV: Regionsrådsmedlem Erik Høgh-Sørensen (DF) beskylder (17.12.) Socialdemokratiet for at være glad for finanslovsaftalen. Det er helt forkert. Men Danmark skal have en finanslov. For loven er grundlaget for hele Danmarks økonomi. S kæmper ved forhandlingsbordet. For velfærd og et tryggere Danmark. Men når slagsmålene er slut, og der rent formelt skal stemmes om loven, stemmer vi for. Uanset om vi er enige med finansloven eller ej. Det gør vi, fordi vi er et ansvarligt parti, der vil have styr på landets økonomi, og landets mange offentlige ansatte skal også have løn efter nytår. Det kaos vi har set i blå blok skal ikke gå ud over Danmark.. Erik mener, der er velfærd med i aftalen. Men det lader til, at Erik skal ønske sig en ny lommeregner til jul. For det er ikke rigtigt. Der kommer flere og flere ældre. Og med regeringens og DF’s finanslov kommer der til at mangle en milliard kr. næste år for at kunne give de ældre bare samme niveau af velfærd.. Vores unge får også en tarvelig julegave i år. For selvom regeringen og DF tilfører erhvervsskolerne 170 mio. kr., sparer de samtidig 270 mio. kr. Man skal ikke have kuglerammen frem for at regne ud, at det betyder en besparelse på hele 100 millioner alt i alt. Oven i købet vælger regeringen samtidig at sprøjte millioner af kroner fra vores fælleskasse direkte ind i de private skoler. Det er ikke bare skævt og asocialt. Det er uretfærdigt og forkert. Det er ligefrem dumt at spare på vores unges fremtid. Danmarks fremtid, når vi ved, at der mangler hele 70.000 faglærte arbejdere i nær fremtid. . I Socialdemokratiet mener vi, at det er den forkerte vej at gå. Vi vil styrke vores erhvervsskoler og give vores unge en fremtid. Det vil gavne hele landet.. Tidligere i år blev USA ramt af midlertidige nedlukninger, fordi politikerne ikke kunne blive enige om at finansiere statsbudgettet. . Vi skal ikke ende i samme situation som USA. Så lad os nu få den finanslov på plads. . DF’s og regeringens interne drillerier skal ikke gå ud over vores Danmark..