Kvotekonger og kvajeknægte. SAMRÅD: I den forgangne uge var statsministeren kaldt i samråd af Dansk Folkeparti og Socialdemokratiet. . Emnet var statsministerens forhold til de såkaldte kvotekonger, og forud for samrådet var den nordjyske DF’er Ib Poulsen særdeles skarp i sine udtalelser, da han lod offentligheden forstå, at han ”havde på fornemmelsen” og ”ikke ville blive særlig overrasket”, hvis det viste sig, at kvotekongerne havde købt sig adgang til statsministeren og underforstået også havde købt sig til indflydelse på regeringens fiskeripolitik. . Overraskende var det derfor for samrådstilskueren, at DF’eren på samrådet optrådte ligeså forskræmt og undseelig som en pisket hund, og kun havde et enkelt spørgsmål om statsministerens og kvotekongens sms-kontakter. . DF-formanden havde ganske givet haft pisken fremme og gjort det klart for det nordjyske medlem, at han skulle stikke piben ind, og ikke fortsætte med at kvaje sig for åbent tæppe.. SAMRÅDSINDSATSEN var derfor overladt til de socialdemokratiske udvalgsmedlemmer, der boltrede sig på den bane, som DF’ere havde forladt. . De stillede spørgsmål, som groft insinuerede, at statsministeren var skyldig i korruption, men som også var så naive i deres formulering, at det eneste svar, de fik fra statsministeren, var ”jeg kan garantere, at mine relationer til de såkaldte kvotekonger ikke er styrende for Venstres politik”. . Samrådet blev mest af alt en opvisning af, at klimaet i Folketinget er præget af, at medlemmerne går mere op i at jagte hinanden end i at formulere politiske holdninger og gennemføre løsninger på vitale politiske områder. . Samrådet demonstrerede for alle, der fulgte med, hvad der sker, når politikerne keder sig og ikke aner, hverken hvad de skal få tiden til at gå med, eller hvordan de skal holde deres profiler varme, mens de venter på det næste folketingsvalg.. SAMRÅDET AFSLØREDE også en mærkværdig negativ holdning til statsministerens møde med nogle fiskere så langt væk fra København som i Thyborøn, og det efterlod et indtryk af, at nogle politikere befinder sig trygt og godt bag tykke mure, hvor risikoen for, at deres fastlåste politiske holdninger anfægtes, er ret ringe. . Efter samrådet kunne der godt være behov for en debat om, hvordan, under hvilke former og af hvem en politiker må lade sine holdninger påvirke. . DET BØR VÆRE et adelsmærke for partier og politikere at lytte. De bør lytte til borgere og borgmestre, til forsamlinger, foreninger og organisationer, til virksomheder og videnskaber, til eksperter og til hinanden. . De bør samle viden og indsigt fra alle dele af samfundet. . De bør kende levevilkår, kultur og holdninger i alle landets afkroge, og de bør bruge perioder med lediggang til at styrke deres indsigt både i faktuelle forhold, men også i følelser og fornemmelser i den befolkning, som de repræsenterer. Alt sammen med det formål løbende at udvikle deres politik, så det matcher de krav og forventninger, de stilles overfor. . ALLE PARTIER og indflydelsesrige politikere bliver bombarderet med henvendelser for organisationer og lobbyister, der har holdninger og synspunkter, de ønsker at delagtiggøre politikerne i, og der er ingen grund til at mistænkeliggøre, at synspunkter fra ”det virkelige liv” også fra tid til anden smitter af på de politiske beslutninger. . KRÆFTPAKKER, miljøtiltag eller førtidspensionsreform falder jo ikke ned fra himlen og lander uberørte på politikernes bord. Input fra eksperter og indflydelsesrige organisationer som f.eks. Kræftens Bekæmpelse, Naturfredningsforeningen, Dansk Arbejdsgiverforening og LO er med til at kvalificere beslutningerne. . Og når beskæftigelsesministeren nu bebuder ændringer i førtidspensionen, så er baggrunden, at han har ladet sig påvirke af en lang række personers helt personlige historie.. Det er da politik, når det er bedst.      . VI HAR alle en demokratisk ret til at søge politisk indflydelse af de kanaler, der er tilgængelige for os, og de politikere, der er i stand til at markere holdninger, men også lade sig påvirke af mennesker, der ved mere eller noget andet end dem selv, er ikke de ringeste forvaltere af det mandat, de har fået af vælgerne. . Politikere skal ikke være vindbøjtler, der svajer for enhver folkestemnings eller tv-indslag, men de skal heller ikke være betonhoveder, der er bedre til at se fortidens fortræffeligheder end fremtidens nødvendigheder. Kendetegnende for en demokratisk politikudvikling er, at politikerne lytter til andres synspunkter, men naturligvis også, at ingen kan købe en politikers stemme.. HVIS DE samrådsindkaldende kvajeknægte mener, at statsministeren har gjort sig skyldig i korruption, så skal de melde ham til politiet i stedet for at agere talentløse forhørsdommere i et samråd. .