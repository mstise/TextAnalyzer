Thy får S-borgmester. THY: Klokken 04.51 onsdag morgen kunne Ulla Vestergaard (S) præsentere sig selv som Thisted Kommunes nye borgmester efter et timelangt forhandlingsforløb. Borgmesterposten er sikret med støtte fra Venstre med nu seks mandater. Ulla Vestergaard skal stå i spidsen for en konstitueringsgruppe, som mønstrer 15 af kommunalbestyrelsens 27 mandater.. Venstres Niels Jørgen Pedersen, som må veksle drømmen om selv at få borgmesterposten til en post som viceborgmester og posten som formand for arbejdsmarkeds- og kulturudvalget erkendte, at Venstre ikke havde haft ”et specielt godt valg”, men at aftalen med Socialdemokratiet havde givet partiet mest muligt udbytte for sine nu seks mandater. Aftalen sikrer desuden formandsposterne i klima-, miljø og teknikudvalget og i børne- og familieudvalget.. Det sker med det ”men”, at De Konservative, som sikrede sig fem mandater i den nye kommunalbestyrelse, har et åbent tilbud om formandsposten i børne- og familieudvalget, hvis partiet tilslutter sig aftalen.. Niels Jørgen Pedersen forklarer, at aftalen sikrer en bred konstituering, som forudsætter et samarbejde mellem socialdemokrater og Venstre. Tilbuddet til De Konservative gør det muligt at gøre konstitueringen bredere.. - Vi har søgt at få rigtig meget med, siger Ulla Vestergaard om aftalen mellem de to partier, som hun mener vil sætte en ny retning for Thisted Kommune, når det gælder samarbejde både indadtil og udadtil.. Søgte bredere aftale. Ulla Vestergaard forklarer, at der under forhandlingerne blev udfoldet flere forsøg på at gøre aftalen bredere.. - Men De konservative har sagt nej til tilbuddet om at komme med, men har stadig mulighed for at byde ind, siger Ulla Vestergaard.. Forinden havde den hidtidige borgmester Lene Kjelgaard Jensen (K) oplyst, at der tilsyneladende var lagt op til en aftale mellem V og S.. - Socialdemokratiet har fået et godt valg, men det har De Konservative også - og det skal vi forsøge at gøre noget for, siger Lene Kjelgaard som konstaterer, at der blev arbejdet for en bred konstituering - og så blev det dette..