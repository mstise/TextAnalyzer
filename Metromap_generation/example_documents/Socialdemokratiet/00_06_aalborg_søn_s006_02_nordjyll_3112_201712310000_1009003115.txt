Derfor blev Astman udelukkende formand i Nordjylland. NORDJYLLAND: Ulla Astman vil også i 2018 kunne kalde sig formand. Men den nordjyske socialdemokrat er ikke formand for så meget, som hun var i 2017, eller som hun i 2018 havde håbet at blive.. Hun bevarede efter regionsrådsvalget posten som regionsrådsformand i Nordjylland. Derimod glippede det, trods en samlet socialdemokratisk fremgang i stemmer på landsplan, med formandsposten i organisationen Danske Regioner. . Hvorfor det gik sådan, er der flere udlægninger af - og forløbet har i flere partier haft efterdønninger.. Eksempelvis hos Radikale Venstre i Nordjylland, hvor der er registreret udmeldelser, begrundet i utilfredshed med, at partiet i Danske Regioner valgte ikke at pege på den socialdemokratiske kandidat, men på Venstres regionsrådsformand i Region Syddanmark, Stephanie Lose, som derfor på generalforsamlingen i marts kan indtage formandsstolen efter Bent Hansen (S).. I nordjysk regionalpolitik har Radikale Venstre nemlig gennem 40 år uden slinger i valsen kunnet tælles med, når socialdemokraterne skulle se, om deres spidskandidat havde et flertal bag sig (hvad de har haft i alle årene). De første otte år, efter at Nordjyllands Amt i 1970 var dannet ved den forrige kommunalreform, besatte Venstre amtsborgmesterposten - med radikal støtte. Men siden partiet i 1978 skiftede side og gjorde først Jens M. Nielsen, siden Søren Madsen, Orla Hav og Ulla Astman til politisk chef i Nordjylland, har socialdemokraterne i Nordjylland kunnet regne med de radikale (og omvendt).. I et nationalt perspektiv er det derimod ingen naturlov, at radikale, når de er tungen på vægtskålen, holder på en socialdemokrat. Et af de nyeste eksempler er besættelsen af formandsposten i Kommunernes Landsforening efter valget for fire år siden. Her havde rød og blå blok hver otte af de 17 mandater. Det udslaggivende radikale mandat blev brugt til at gøre Kalundborgs Venstre-borgmester Martin Damm til formand.. Åben ledelsesstil . Når det gælder formandsskiftet i Danske Regioner efter dette valg, var der indtil valgdagen 21. november tre kandidater i spil: Stephanie Lose (V) samt de to socialdemokrater Ulla Astman og Sophie Hæstorp Andersen. Først en lille uge efter valget kom meldingen fra Socialdemokratiet om, at sidstnævnte havde trukket sig, og at Ulla Astman nu var Socialdemokratiets bud på formandsposten.. Da dét skete, var løbet nærmest kørt. Blot to dage senere meddelte den radikale forhandlingsleder, regionsrådsmedlem Karin Friis Bach fra Region Hovedstaden, at partiet pegede på Stephanie Lose. Hun havde, hed det, ”vist, at hun har en åben og inddragende ledelsesstil. Hun har også de rette menneskelige og politiske lederegenskaber”. . Men ”først og fremmest hænger det sammen med, at Venstre først er kommet på banen med et godt tilbud til os”.. Tilbuddet bestod i, at Radikale Venstre mod at støtte Stephanie Lose fik formandsposten i Danske Regioners sundhedsudvalg - den post, Ulla Astman indtil nu har haft. . Når nordjyske radikale efterfølgende har spurgt centrale personer i deres parti om baggrunden, har de fået den forklaring, at Socialdemokratiet kun havde kunnet tilbyde mindre attraktive poster, fordi Sophie Hæstorp Andersen havde krævet formandsposten i sundhedsudvalget som betingelse for at trække sig som kandidat til formandsposten. . Socialdemokratiske kilder tæt på processen bestrider, at det forholder sig sådan. Når partiet først efter valget officielt kårede Ulla Astman til formandskandidat, skyldtes det angiveligt et ønske om ikke at skade den københavnske socialdemokrats valg ved at undsige hende før valget. Men det skal længe have stået klart internt i Socialdemokratiet, at partiets formandskandidat skulle hentes et andet sted end i hovedstaden, og Sophie Hæstorp Andersen var heller ikke lovet formandsposten i sundhedsudvalget, hedder det.. Hvad Socialdemokratiet kunne tilbyde, fik partiet tilsyneladende aldrig mulighed for ansigt til ansigt at forklare de radikale. Ulla Astman har efterfølgende sagt, at hun i flere telefonsamtaler havde tilbudt den radikale forhandlingsdelegation straks at komme til København og mødes med den. Men hun fik at vide, at det ikke hastede og kunne vente til den efterfølgende . uge, hvor Astman i forvejen havde en aftale i hovedstaden. Inden da var kabalen imidlertid faldet på plads - og Ulla Astman vraget. . Det tog for lang tid hos S. Tilsyneladende handlede det for de radikale også om at finde den af de to kandidater, der, når det gjaldt ledelsesstilen, lå længst fra Bent Hansen, som på de indre linjer har mødt megen kritik for ikke at inddrage i tilstrækkeligt omfang. . Dét signal havde Ulla Astman tydeligvis fanget, for da hun var blevet officiel formandskandidat - og stadig håbede at vinde den afgørende radikale stemme for sig - sagde hun i NORDJYSKE, at blev hun formand, ville hun ”lægge mere vægt på processer og åbenhed, end Bent har gjort”.. På de indre socialdemokratiske linjer er der i dag en erkendelse, at ”det ”tog for lang tid hos os”. Det er ikke givet, at Astman var blevet formand, selv hvis hun tidligere var udråbt til formandskandidat, men i hvert fald havde hun så i højere grad aktivt kunnet benytte det forhandlingsmandat, hun på vegne af alle partiets spidskandidater sad inde med. . I det radikale nordjyske bagland ærgrer nogle sig over, at Ulla Astman ikke blev formand for Danske Regioner, men der er også dem, der synes, at den nordjyske regionsrådsformand lyder for meget som en embedsmand og derfor er tilfredse med udfaldet. Partiets folkevalgte i nordjysk regionspolitik var ikke involveret i processen - blandt andet fordi spidskandidaten, Gitte Lopdrup, ikke i første omgang havde opnået valg til regionsrådet og først kunne erklære sig som regionsrådsmedlem, da partifællen Jørgen Hein - som flest vælgere havde sat kryds ved - trak sig for at koncentrere kræfterne om hvervet som ældre- og handicaprådmand i Aalborg.. Også derfor vil de nordjyske socialdemokrater stadig - indtil andet måtte være bevist - betragte de gamle radikale venner som en del af deres parlamentariske grundlag i nordjysk regionalpolitik. . Og i Danske Regioner kan Ulla Astman se frem til at blive næstformand de næste fire år..