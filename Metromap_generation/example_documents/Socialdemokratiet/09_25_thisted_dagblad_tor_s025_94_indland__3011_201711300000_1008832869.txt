Kvindefængsel skal beskytte mod    overgreb. INDLAND: Kvinder for sig - mænd for sig. Sådan er det i de fleste lande, og fra 2020 følger Danmark trop, når Jyderup Fængsel omdannes til landets første kvindefængsel.. En tidligere undersøgelse har vist, at 18 procent af kvindelige indsatte er blevet udsat for seksuel chikane fra medindsatte og yderligere ni procent for seksuelle overgreb.. Det skal kønsopdelingen sætte en stopper for, håber regeringen, Dansk Folkeparti og Socialdemokratiet.. Og beslutningen får bred opbakning. Ikke kun fordi en adskillelse vil yde kvinderne beskyttelse mod direkte overgreb, men også fordi kvinder risikerer andre former for udnyttelse, når de afsoner med mænd..  For eksempel sikrer nogle kvinder sig beskyttelse ved at give seksuelle ydelser.. - Fængselsmiljøet kan være barsk, og derfor er der kvinder, som for at få beskyttelse, ender i et afhængighedsforhold til en mandlig indsat, siger Thorkild Fogde, direktør i Kriminalforsorgen.. I gennemsnit sidder der dagligt cirka 150 kvinder i fire fængsler og arresthuse.. De udgør omkring seks procent af det samlede antal fængslede, og dermed fylder de meget lidt.. Og det sætter sit præg på de tilbud, som Kriminalforsorgen kan give de indsatte.. - Beskæftigelsen i fængslerne er koncentreret om mænd. Det er landbrug, træ- og metalværksteder, men nu får vi mulighed for at lave en indsats, der er målrettet kvinder, siger Thorkild Fogde.. Formand for Fængselsforbundet Kim Østerbye fremhæver også den mandlige dominans i fængslerne. Kvinderne er generelt psykisk svagere og står lavt i et hierarki med mange ”hanløver”.. - Derfor giver det god mening med et fængsel, hvor man målretter afsoningsforholdene alene til kvinder, siger Kim Østerbye.. Men kvinders udfordringer og problemer forsvinder ikke, fordi de adskilles fra mændene. Det påpeger lektor på Aarhus Universitet Charlotte Mathiassen, der blandt andet forsker i kvinders afsoningsforhold i danske fængsler. . - Det, der forsvinder, er den trussel, som nogle kvinder oplever. Men man løser ikke komplicerede sociale problemer og udfordringer ved bare at skille køn. Kvinderne kom jo i fængsel af en grund, siger hun.. Derfor er det vigtigt med et personale, som er i stand til at hjælpe. Og så skal kvinderne tilbydes målrettet uddannelse og behandling. Ved at samle dem i én institution uden mandlige indsatte kan der være en chance for, at de får større succes.. - Kvinderne får ro på, fordi de ikke skal være en del af et kønsspil, siger Charlotte Mathiassen.. Det er også vurderingen i Café Exit, der i København, Aarhus og Odense tilbyder indsatte og tidligere indsatte støtte.. - Blandingen af mænd og kvinder kan være noget af en molotovcocktail. Det skaber et væld af konflikter, blandt andet jalousi, siger informationschef Hans Andersen. . I stedet har de indsatte brug for en hverdag, hvor der er ro, så de kan arbejde med sig selv.. - Det kan være svært, hvis der på den ene eller anden måde er alt for meget gang i den. Det skal jo helst ende med, at den indsatte bliver så velfungerende, at det er muligt at klare sig ude i samfundet..