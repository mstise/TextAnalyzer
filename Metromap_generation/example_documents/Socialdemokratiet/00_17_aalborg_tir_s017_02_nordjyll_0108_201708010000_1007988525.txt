S klar til opgør med domstol. NORDJYLLAND: Socialdemokraterne er parat til at gå hånd i hånd med Venstre i et opgør med menneskerettighedsdomstolen i Strasbourg.. Meldingen kommer fra Socialdemokratiets retsordfører, Trine Bramsen, efter at retsordfører Preben Bang Henriksen (V)  i mandagens NORDJYSKE opfordrede til et opgør med domstolens ”udemokratiske praksis”. . Ligesom Bang Henriksen understreger Trine Bramsen, at hun ikke anfægter selve menneskerettighedskonventionen, men udelukkende domstolens såkaldte ”dynamiske fortolkninger”. De indebærer, at dommene ikke holder sig til ordlyden i selve konventionen, men fortolkes efter nutidige forhold. Tolkninger som de danske domstole læner sig op af i deres domme.. Ingen politisk kontrol. - Hvis de tolkninger ikke er i overensstemmelse med holdningen hos borgere og folkevalgte i medlemslandende, har vi et stort demokratisk problem.. - Vi kan ikke leve med en menneskerettighedsdomstol, der træffer politiske afgørelser, uden at der er en egentlig politisk kontrol, fastslår Trine Bramsen.. Ligesom Preben Bang Henriksen peger hun på tilfælde, hvor danske domstole beslutter ikke at udvise stærkt kriminelle udlændinge med den begrundelse, at forholdene i hjemlandet vil knægte deres menneskerettigheder. Det gælder også udlændinge på tålt ophold, der har begået alvorlig kriminalitet, men ikke kan udvises, selvom de fortsætter med at bryde danske regler og love.. Berøringsangst overfor Tyrkiet. - Det er helt uholdbart, at domstolen har indflydelse på sådanne sager, hvorimod der er total berøringsangst, når det virkelig gælder - f.eks. overfor de grove overtrædelser af menneskerettighederne i Tyrkiet.. Trine Bramsen er enig med Bang Henriksen i, at regeringen skal benytte lejligheden til at sætte fokus på domstolens beføjelser, når Danmark overtager formandskabet i Europarådet til efteråret.. - Vi går gerne hånd i hånd med Venstre, hvis vi kan bruge Danmarks formandskab som affyringsrampe for et samarbejde med de andre europæiske lande, siger Trine Bramsen, men opfordrer samtidig til, at man også tager debatten på det hjemlige plan.. Hun ærgrer sig over, at menneskerettighedsdomstolens virke er ”så helligt”, at det nærmest ikke kan diskuteres.. - Mange tør ikke kritisere eller så tvivl om domstolens konklusioner af frygt for at blive beskyldt for ikke at ville overholde menneskerettighederne.. - Vi er nødt til at tage hul på debatten, hvis vi skal sikre, at borgerne bevarer respekten for menneskerettighedsdomstolens grundlæggende betydning, siger Trine Bramsen..