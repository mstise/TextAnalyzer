Ja til bedre velfærd - nej til lavere topskat. TOPSKAT: Lars Løkke og hans regering er igen på vej med forslag om at sænke topskatten. Det vil kun komme de 10 procent mest velstillede danskere til gode, og det vil vride vores land mere geografisk skævt. Pengene vil bl.a. skulle findes ved at skære i kvaliteten af den fælles velfærd for ældre og børn. Jeg er helt uenig i den kurs for Danmark. . Skal vi styrke dansk økonomi og skabe flere arbejdspladser, handler det bl.a. om at tilskynde til flere investeringer i virksomhederne og om uddannelse og efteruddannelse. I modsætning til et ideologisk ønske om lavere topskat er det reelle problemer, som der bør tages politisk hånd om. . I disse år forhøjes grænsen for topskat allerede. I 2022 er det kun indtægt over 520.000 kr. om året, man skal betale topskat af. De færreste almindelige mennesker vil genfinde så store beløb på årsopgørelsen. Og næsten fem gange så mange borgere i Hørsholm som i Tønder tjener i dag mere end 500.000 kr. Der er jo kun dejligt, hvis man kan tjene en så høj løn. Det er bare også rimeligt, at de bredeste skuldre bærer en lidt tungere byrde end andre i et fællesskab som vores.  . Alle borgere vil opleve ringere kvalitet i den fælles velfærd, hvis de midler, vi politisk har at prioritere ud fra de kommende år, fyres af på skæve skattelettelser og ikke til hverdagens velfærd for det voksende antal børn og ældre. Forhåbentlig vil det igen lykkes for Socialdemokratiet at tvinge regeringen væk fra dens skæve politik..