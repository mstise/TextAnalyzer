Fire placeringer for ny    skole i spil. JAMMERBUGT: I oktober sidste år gav Venstre og Socialdemokratiet hinanden håndslag på, at der skal bygges en ny skole i Pandrup/Kaas-området, og at byggeriet skal udføres i etaper. Mandag begyndte så den politiske behandling af det store byggeri i børne- og familieudvalget, der traf principbeslutning om, at skolen skal bygges i to eller tre etaper.. - Det er et økonomisk spørgsmål. Vi har ikke pengene til at bygge det hele på én gang, siger børne- og familieudvalgets formand, Ulla Flintholm (V).. Udvalget nikkede også ja til, at der skal nedsættes en politisk styregruppe bestående af formanden og næstformanden i økonomiudvalget, formanden og næstformanden i børne- og familieudvalget samt repræsentanter for forvaltningen.. - Gruppens sammensætning skal sikre, at der bliver politisk ejerskab fra hele kommunalbestyrelsen, siger Ulla Flintholm, der understreger, at processen vil blive meget åben og involverende i forhold til borgerne.. Fordele og ulemper. Der er endnu ikke taget stilling til, hvor skolen skal ligge, men forvaltning har fire forslag med forskellige fordele og ulemper.. Område 1 ligger nord for Jetsmark Kirkevej med Bredgade som østgrænse og Isaksvej-villakvarteret som den vestlige grænse. Ulemperne ved denne placering er, at skolen ikke får direkte sammenhæng med Jetsmark Hallen, og at skolens område i vest grænser op til et beboelsesområde og derfor kan give støjgener for beboerne. Til gengæld giver placeringen ikke nogen problemer med Jetsmark Kirke, som nogle af de andre muligheder gør.. Område 2 ligger syd for Jetsmark Kirkevej og nord for lægehuset, og her er der fin sammenhæng med hallen, der ligger lige syd for . grunden. Men skal skolen bygges her, kan det kun ske med stiftets velsignelse, da placeringen kommer i konflikt med indbliks-kilerne til Jetsmark Kirke. . Der kan også være arkæologiske hensyn, der skal tages ved denne placering.. På tværs af fodboldbaner. Område 3 placerer skolen vest for Jetsmark Hallen på tværs af fodboldbanerne og giver gode muligheder for at skabe sammenhæng mellem skole og hal. Bliver skolen bygget her, er støjgenerne fra erhvervsområdet mindst.. Område 4 ligger nord for den eksisterende skole. Afstanden til hallen vil være 3-400 meter ad Banestien, og fjernvarmeværket kommer til at ligge mellem skolen og hallen. Også her er støjen fra erhvervsområdet begrænset, og der er ingen kirkelige eller arkæologiske begrænsninger. . Alle fire områder er på cirka 37.000 kvadratmeter, og det er samme areal, som den nye skole i Aabybro dækker. Område 1 og 3 ejes allerede af kommunen, mens område 2 og 4 skal købes af lodsejeren.. Da den ny skole i Aabybro blev bygget, gik der to år fra den politiske proces begyndte, til byggeriet kunne påbegyndes.. - Sådan kan det også nemt blive ved dette skolebyggeri, siger Ulla Flintholm..