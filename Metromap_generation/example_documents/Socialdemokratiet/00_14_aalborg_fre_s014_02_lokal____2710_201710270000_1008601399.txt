Løfter om bedre hjælp til handicappede. JAMMERBUGT: Otte af de 12 partier, der stiller op til kommunalvalget i Jammerbugt Kommune, var onsdag aften repræsenteret på et debatmøde om handicappedes forhold. Dansk Folkeparti, Nye Borgerlige, Liberal Alliance og Kristendemokraterne sprang mødet over. Det samme gjaldt spidskandidaterne fra de to største partier, borgmester Mogens Gade fra Venstre og Jens Chr. Golding fra Socialdemokratiet.. Ikke overraskende kom de mange sager på især børnehandicapområdet, som kommunen får sendt tilbage i hovedet af Ankestyrelsen, til at fylde meget på mødet. Jammerbugt Kommune har i en længere periode haft problemer med at træffe korrekte afgørelser på børnehandicapområdet. De seneste tal fra ankestyrelsen viser, at i det første halve år af 2017 blev 65 procent af kommunens afgørelser om merudgifter og tabt arbejdsfortjeneste til familier med handicappede børn omgjort. Sidste år var tallet 58 procent.. Heller ikke overraskende erkendte samtlige parti- repræsentanter i et eller andet omfang, at der er problemer på området. . Borgerlistens Sten Andersen var meget klar i spyttet.. - Vi må lægge os fladt ned. Det kan vi gøre bedre, og der skal hankes op i både den politiske ledelse og i forvaltningen, sagde han.. Fra salen kom der flere indlæg, der udtrykte frustration over, at der trods de høje omgørelsesprocenter fra Ankestyrelsen ikke blev gjort noget for at forbedre sagsbehandlingen på området. Den anklage blev imødegået af Per Halsboe-Larsen, der sidder i kommunalbestyrelsen for Socialdemokratiet.. - Vi kigger på ankesagerne, og vi retter ind efter dem. Der sker noget på området. Lige nu er Ankestyrelsens Task Force i gang med at gennemgå sager, og vi afventer deres rapport, sagde han. . Den konservative kandidat Jørgen Ravn Christensen, hvis parti ikke er repræsenteret i den siddende kommunalbestyrelse, langede ud efter kommunalbestyrelsesmedlemmer.. - Jeg kan ikke forstå, at dem, der har siddet i kommunalbestyrelsen i fire år, kan sige, at de har gjort noget, når der stadig træffes så mange forkerte afgørelser. Jammerbugt Kommune har sparet alt for mange penge på det her område, sagde den konservative kandidat.. Både i panelet og blandt tilhørerne var der stærke reaktioner på besparelserne, som de blev fortalt af forældre til handicappede børn. Radikale Venstres kandidat Sonja Hejselbæk erklærede sig chokeret, Liselotte Lundgaard sagde, at det kunne Jammerbugt Kommune simpelthen ikke være bekendt mens Enhedslistens Louise Jensen opfordrede til som det første at tilbageføre de mere end 10 millioner, der er blevet sparet på børnehandicapområdet.. Venstres Ib Nellemann påpegede, at de siddende politikere ikke kunne kommentere på de enkeltsager, der blev beskrevet fra salen, men han opfordrede i stærke vendinger forældrene til så hurtigt som muligt at sende ham en mail om deres sag. Her henvendte han sig blandt andet til Lisa og Anders Trabjerg Christensen, der i halvandet år har forsøgt at få hjælp til deres otte-årige datter, der har autisme. Deres historie er tidligere beskrevet i NORDJYSKE Stiftstidende.. - Jeg har ikke haft det nemt hele livet, så skriv til mig om, hvad i har brug for, så tager jeg mig af det. Jeg kan ikke selv sagsbehandle, men jeg kan gå til forvaltningen. Min mailadresse er ine@jammerbugt.dk, sagde han.. Godt 50 deltog i debatmødet, der var arrangeret af Danske Handicaporganisationer i Jammerbugt Kommune..