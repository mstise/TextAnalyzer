Der er mere, der skiller. Jacob Ellemann-Jensen kaldte det selv en floskel, da han mandag sagde til Ritzau, at ”der er mere, der samler end skiller regeringen og Dansk Folkeparti”. Han havde nok været noget tættere på sandheden, hvis han havde sagt, at der er mere, der skiller end samler.. Venstres politiske ordfører siger det, som Venstres politiske ordfører skal sige. Men det, der især samler de fire partier i blåfrossen blok, er, at de gør et fortrinligt stykke arbejde for at forære Mette Frederiksen (S) magten.. Det bekræfter årets første Voxmeter-måling mandag for Ritzau med fremgang til socialdemokraterne og øretæver til navnlig Dansk Folkeparti og Liberal Alliance.. Det er mindre Mette-effekten, end det er Kristian & Anders-defekten, der må bringe statsminister Lars Løkke Rasmussen (V) i affekt af mange årsager, bl.a. en ultimativ Anders Samuelsens gidseltagning af finansloven og en Kristian Thulesen Dahl, der både slås med elendige meningsmålinger og med sin trang til selv at være kalif i stedet for kaliffen. ”Fløjpartierne skal have mindre indflydelse, og de store partier skal kunne samarbejde hen over midten,” sagde Thulesen Dahl til Jyllands-Posten lørdag. Det var en indirekte invitation til både Socialdemokratiet og Venstre, og blev det til noget, ville de såmænd også have et solidt flertal på 119 af de 179 mandater.. Det kunne godt være, at det kunne skille fårene fra bukkene - fårene er ifølge udtrykket ”de gode” og bukkene ”de onde” - men det ville ikke kunne afgøre, om det er de små eller de store partier, der er de onde, for talgymnastik bringer ikke altid politikerne i bedre form. Ingen af de tre partier har nogensinde tvivlet på deres egen betydning, og selvtilliden ville ikke blive mindre, selv om de fandt sammen. Tvivlen om DF’s kompromisvillighed ville næppe heller blive mindre hos de to andre. Den tvivl ville selv det mest stabile geni have.. ”Der er mere, der samler ...” Okay, men der er endnu mere, blå blok først skal samle op, inden den splitter det hele ad for sig selv ...