Meiner vil udvikle Mors .  EMB: Borgmesterdrømmene er ikke lagt helt på hylden hos Dansk Folkepartis mand i kommunalbestyrelsen i Morsø Kommune, 51-årige Meiner Nørgaard. . - Dansk Folkeparti går selvfølgelig til valg på, at deres spidskandidat er et muligt emne som borgmester, men jeg har tænkt lidt længere frem. Det gælder jo også om at skabe det nødvendige flertal og samarbejdspartnere. Det vil vi gerne sammen med de resterende i den borgerlige lejr. Vi går som udgangspunkt efter at få så mange stemmer og indflydelse som overhovedet muligt og over hele linjen og så mange, som vi kan få, uddyber Meiner Nørgaard og tilføjer, at borgmester Hans Ejner Bertelsen (V) er et bud. . - Jeg synes, at Socialdemokraternes borgmesterkandidat opgiver alt på forhånd og i det hele taget at føre socialdemokratisk politik blot for at holde andre fra fadet. Jeg synes, at det er en kedelig udmelding fra et stort parti, og det giver nogle perspektiver og tanker om, hvem man kan arbejde sammen med efter valget. Vi agter at føre Dansk Folkepartis politik. Jeg synes, at Viggo (Vangsgaard (S), red.) mangler en vigtig ligning. At det kræver flertal, for at han kan få noget igennem. Det flertal ser jeg være ikke eksisterende, siger Meiner Nørgaard, der håber på selskab af en lille håndfuld partifæller i kommunalbestyrelsen. . - Jeg synes, at den politik, som vi fører landspolitisk, også passer til Mors. Derfor har jeg en begrundet tro på, at det også slår igennem her nu, uddyber han.. Politik i arv. Før har Dansk Folkeparti lokalt været repræsenteret med to mand i kommunalbestyrelsen. At flokken endnu ikke er større, tilskriver han blandt andet, at partiet endnu ikke er slået helt igennem i kommuner, hvor Venstre og Socialdemokratiet har været dominerende på den politiske scene. . Ordene falder over en snak hjemme i privaten. På bordet er brød, pålæg og sort kaffe i krusene. Politikerens krus er blåt og med DF -logo naturligvis. Interessen for politik fik han så at sige ind med modermælken på slægtsgården på Søndenom, hvor han i dag er syvende generation og bor med kæreste og søn. Foruden at være deltidslandmand og politiker kører han også taxa. . Begge forældre var fremskridtsfolk, og det var da også i det parti, at Meiner Nørgaard som 18-årig startede sin politiske karriere. . Drivkraften er fortsat at udvikle Mors, påpeger han ved bordet med kig til Kortkartellets Mors-plakat, hvor hver eneste landsby er med. . - Jeg vil gerne være med til at skabe arbejdspladser, øge bosætningen og gøre øen til et godt sted at bo, siger DF’eren. . Han henviser til, at udvikling omfatter både arbejdspladser, bosætning og fritidstilbud til børn og unge, for det er ifølge ham med til at gøre Mors til et godt sted at bo. . - Heldigvis bliver der nu skrevet meget godt om Mors. Sådan var det ikke for år tilbage, konstaterer han med tanke på artikler, der beskrev, hvordan nomadefamilier valfartede til Mors. . En del af den udvikling finder ifølge politikeren sted gennem udvalget for teknik og miljø, hvor Meiner Nørgaard selv bestrider formandsposten. . - Vi tager stilling til mange emner, der vedrører borgerne og deres hverdag. Det er så utroligt et interessant område, og om muligt vil jeg gerne fortsætte som formand. De beslutninger, som vi tager, kan vi alle mærke hver dag og er noget, som er med til at udvikle øen. Udvikling er det, som jeg står for, erklærer han og giver veje som eksempel. . Ikke lovet noget . Om Meiner Nørgaard fortsætter som udvalgsformand for teknik og miljø, vil vise sig, når vælgerne har talt.. For selvom Dansk Folkeparti har indgået et teknisk valgforbund med byrådets borgerlige lejr, hedder betalingen for støtten ikke en formandspost for udvalg for teknik og miljø. . - Jeg er ikke blevet lovet noget. Der er ingen aftaler lavet. Det afgøres først efter valget, fastholder han. . Med formandsposten følger ansvar for sager, der har indflydelse på menneskeliv og lokalsamfund. Som for eksempel debatten om Sillerslevs Havns fremtidige udvikling. Selvom Meiner Nørgaard er tilfreds med udfaldet, ærgrer processen ham. . - Jeg tror, at Ole Mark var flyttet uanset hvad. Men måden sagen blev debatteret på, skulle have været håndteret anderledes. Men det er mit ansvar som udvalgsformand. . Det erkender jeg, siger han og forklarer, at områdets forskellige interessenter skulle have været taget med på råd noget før.  . Vindmøller og moler er andre områder, hvor udvalgsformanden som person har været i spil. For i førstnævnte sammenhæng blev han erklæret inhabil, da han havde private interesser i salg af en grund med planlagt vindmølleopsætning. . - Nu har kommunalbestyrelsen truffet en beslutning om, at der kun skal være et fremtidigt vindmølleområde på Mors. Jeg er sådan indstillet, at når kommunalbestyrelsen træffer en beslutning, så efterlever jeg den beslutning både som privatperson og som udvalgsformand, siger han.. Med henvisning til, at regeringen fjerner den såkaldte grøn ordning, der gav støtte til blandt andet bytorvet, er der ikke grobund for flere vindmøller på Mors, siger Meiner Nørgaard både som politiker og privatperson. . Savner fakta i debat. Moler er et andet område, hvor Meiner Nørgaard har markeret sig. Modstandere frygter, at molerudgravningerne vil ødelægge naturen. Præcis, som nogle mener, er tilfældet på naboøen Fur. . - Jeg er enig med regionen omkring ændringerne af råstofplanen. De områder, der er udpeget nu, synes jeg, at industrien skal have lov til at grave i. Det er mange arbejdspladser på Mors. Mit virke i kommunalbestyrelsen de sidste fire år har været at sikre erhvervslivet de bedste vilkår. Vi kan ikke få arbejdspladser nok. Det er med til at skaffe indtægter til kommunen, siger han. og understreger, at ingen har interesse i at ødelægge naturen. . - Enten kan det reetableres som landbrugsjord eller åbne turistvenlige molergrave. Ingen af de to ting kalder jeg at ødelægge. Debatten har været oppisket. Jeg har savnet fakta.. Så få som muligt . Ligesom ved sidste valg og helt på linje med moderpartiet mener Meiner Nørgaard, at Mors skal tage imod så få flygtninge og indvandrere som muligt. . - De penge kan i stedet bruges på børnepasning, opgradering af skolerne og mere velfærd på ældreområdet, siger han og fortsætter: . - De 2,1 mio. kr., som vi sparede ved lukningen af asylcentret i det tidligere sygehus, har vi i stedet for overført til ældreområdet. Vi kan kun bruge pengene en gang, og jeg vil hellere bruge dem på velfærd til vores borgere end på asylansøgere, fastslår han og tilføjer, at han generelt ikke ser det som en mulighed, at asylansøgere kan uddannes til at afhjælpe mangel på arbejdskraft i dele af industrien.. - Det er et fåtal, der kan opkvalificeres og et fåtal, der er interesserede i det. Hjemsendelse er ofte det bedste for alle parter. Folk, der ønsker at bidrage positivt til vores lokalsamfund, er selvfølgelig velkomne, siger han.. Veje er et område, der har udvalgsformandens bevågenhed. På budgettet er afsat 11,4 mio. kr. til resten af i år, og især de tidligere amtsveje står for at blive udbedret. På vejene har især landbrugskøretøjer fået kritik for dels at give skader og dels at være til gene for den øvrige trafik. Problemer, som kan løses med jordfordeling, så landmanden får sin jord tættere på, siger udvalgsformanden, der ønsker at fremme turismen ved at opføre flere sommerhuse Ejerslev Lyng, selvom der er sommerhusbeboere, der har klaget over lugtgener fra omkringliggende landbrug. . - Vi hører fra turisterhvervet, at der er behov for flere sommerhuse. Vi vil som kommune gøre vores til, at landmændene anvender ventilationssystemer, der mindsker lugtgenerne, siger han. .