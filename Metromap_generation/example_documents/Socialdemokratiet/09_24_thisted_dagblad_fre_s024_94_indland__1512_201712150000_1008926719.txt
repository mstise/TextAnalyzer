Nye kampfly får grønt lys. INDLAND: Efter 10 års tøven gav et flertal i Folketinget torsdag det endelige grønne lys for indkøbet af de nye F-35-kampfly, der skal afløse de udtjente F-16-jagere.. Det skete, da Folketingets Finansudvalg tiltrådte et såkaldt aktstykke, hvori Forsvarsministeriet havde bedt om lov til at bruge de 16,37 milliarder kroner, der er den beregnede indkøbspris på de 27 fly.. I alt ventes prisen for flyene inklusive drift og vedligehold over de næste 30 år at løbe op i 57 milliarder kroner.. Det gør dem til den største enkeltstående investering for staten nogensinde.. Godkendelsen af regningen torsdag var ventet, men alligevel er beslutningen ifølge chef for Center for Luftoperationer ved Forsvarsakademiet Karsten Marrup en milepæl.. - Det var forventeligt, men for mig personligt var det alligevel dejligt at få på plads, så vi nu kan komme i gang med at kigge på, hvordan vi mere konkret får det nye fly indfaset, siger han.. F-35-flyene har gennem årene været kritiseret for at være for dyre, for usikre og senest for støjende, men ifølge Karsten Marrup er der ingen tvivl om, at det amerikansk producerede kampfly, er det rigtige valg.. - Jeg mener, at det på en dag som i dag er på sin plads at ønske hele Forsvaret tillykke, siger han.. Egentlig skulle de nye kampfly være købt allerede for 10 år siden, men netop som politikerne i 2008 gjorde klar til den massive investering, kom finanskrisen fejende ind over landet.. Og i det økonomiske morads, der fulgte, var det ifølge Henrik Breitenbauch, leder af Center for Militære Studier på Københavns Universitet, op ad bakke at sælge idéen om at købe fly for milliarder.. - Jeg tror, at rationalet bag ministerdørene har lydt, at det var svært at bære købet af kampfly igennem over for befolkningen på et tidspunkt, hvor man skulle skære ned på velfærd, siger han.. Derfor udskød daværende forsvarsminister Søren Gade (V) kampflyindkøbet flere gange, før hans efterfølger Gitte Lillelund Bech (V) i 2010 satte det helt på pause og i stedet forlængede levetiden på F-16-flyene.. Først i juni 2016 besluttede et flertal bestående af Venstre, Socialdemokratiet, Dansk Folkeparti, Liberal Alliance og Radikale Venstre at købe de nye kampfly.. Og det er altså den beslutning, der torsdag formelt blev finansieret.. Mens Danmark har tøvet, har eksempelvis Italien, Holland og Norge underskrevet kontrakter og modtaget de første F-35’ere.. Det betyder i sagens natur, at de er længere fremme i omstillingen til det nye fly, hvilket Danmark ifølge Karsten Marrup kan ende med at drage nytte af.. - Vi har faktisk på Forsvarsakademiet startet et samarbejde med nordmændene for at lære af deres erfaringer, og flyvevåbnet har også kontakt til både Holland og Norge.. - Så på den måde kan deres erfaringer blive en fordel for os, så vi ikke behøver at begå samme eventuelle fejl, siger han.. Karsten Marrup peger også på, at F-35-flyene i løbet af de seneste 10 år er blevet billigere, fordi produktionen af dem for alvor har taget fart.. - Ulempen er til gengæld, at forsinkelsen i den danske beslutningsproces gør, at vi i overgangen fra F-16 til F-35 har tre år, hvor vi ikke kan deltage i internationale operationer, siger han.. Det skyldes, at F-16-flyene bliver udfaset, før de nye F-35-fly er fuldt indfaset.. De første af de nye danske kampfly bliver efter planen leveret på Luke Air Force Base i Arizona i 2021, hvor de danske piloter skal lære at flyve dem.. Først skal de danske fly dog samles, hvilket sker på producenten Lockheed Martins enorme fabrik i Fort Worth i Texas..