Åben model for nybyggeri. THISTED: "Det er ren valgflæsk og simpelthen så tåbelig en disponering af kommunale midler - når der nu allerede er en fin stor og halvtom børnehave i området".. Sådan skriver Betina Salomonsen i en kommentar på Facebook til NORDJYSKE's nyhedshistorie tirsdag om, at Thisted Kommunalbestyrelse har vedtaget, at der skal bruges 23 mio. kr. til en ny daginstitution i den østlige del af Thisted ved Rolighedsskolen.. Andre forældre udtrykker i den samme tråd utilfredshed med den politiske beslutning, der er taget i forbindelse med vedtagelsen af budgettet for 2018.. Men ledende politikere i Thisted Kommunalbestyrelsen forklarer beslutningen med et øget behov for dagtilbud i østbyen, et behov for renovering af Børnehaven Rolighed og frie anlægsmidler.. - Østbyen er et udviklingsområde, og ventelisten til Børnehaven Rolighed er jo lang. For at imødekomme et øget behov går vi i gang allerede nu med den renovering, der er behov for, siger Poul Hvass Hansen (K), der er formand for børne- og familieudvalget.. Børnehaven Rolighed er 40 år gammel og nedslidt. Derfor var der afsat 23 mio. kr. på investeringsoversigten i 2021.. Men i forbindelse med budgetforhandlingerne i år blev 26 ud af de 27 kommunalbestyrelsesmedlemmer enige om at fremrykke investeringen, sådan at projekteringen går i gang allerede i 2018.. Ulla Vestergaard, gruppeformand og borgmesterkandidat for Socialdemokratiet, oplyser, at der var anlægsmidler til overs, fordi flertallet ikke kunne blive enige om at samle 7.-9. klasse på færre skoler.. Og så peger hun på, at der er behov for en ny daginstitution ved Rolighedsskolen.. - Det er en meget slidt børnehave, og der er pladsproblemer, siger Ulla Vestergaard.. Børnehaven Rolighed er i øjeblikket normeret til 69 børn - og der er 12 på venteliste frem til april, hvor de ældste går over til mini-sfo.. 1,7 km fra Børnehaven Rolighed ligger naturbørnehaven Kronens Mark, der har masser af ledig kapacitet. Lige nu er den normeret til 48 børn - mod 62 for bare et år siden.. Hvordan kan politikerne forsvare at bygge nyt, når der er ledige pladser i nærheden?. - Det er ikke alle forældre og børn, der synes, at en ude-børnehave er det fedeste, siger Ulla Vestergaard.. Borgmester Lene Kjelgaard Jensen (K):. - I dag lægger vi som politikere vægt på, at der er en sammenhæng mellem skole og dagtilbud.. Ulla Vestergaard:. - Forældre har mulighed for at vælge Kronens Mark eller lokalområdet i østbyen. Rolighedskvarteret er et fantastisk område med et kæmpestort opland.. Alle politikerne understreger, at en nærmere analyse skal afklare det fremtidige pasningsbehov i Thisted By - og hvordan den præcise dimensionering af nybyggeriet bliver.. - Det er ikke vores ønske at udhule Kronens Mark. Og det er en politisk afvejning, der afgør, hvorvidt vi føjer forældrenes ønsker om flere pladser i Børnehaven Rolighed, siger Lene Kjelgaard Jensen.. Poul Hvass Hansen er overbevist om, at såvel Kronens Mark som Børnehaven Rolighed vil være bæredygtige institutioner i fremtiden, for Thisted By er populær hos unge tilflyttere.. - Vi tror, at behovet vil stige, siger han..