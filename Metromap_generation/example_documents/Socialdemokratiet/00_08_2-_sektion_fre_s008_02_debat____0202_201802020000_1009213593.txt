Nu må det være nok. FISKERI: De seneste dage har man kunnet følge Dansk Folkepartis fiskeripolitiske ordfører Ib Poulsens vendetta-lignende raid mod landets statsminister Lars Løkke Rasmussen, skarpt forfulgt af bannerførere fra Socialdemokratiet, Simon Kollerup og Nicolai Wammen, samt Enhedslistens Maria Reumert Gjerding. . Dagsordenen har været stærke insinuationer om noget mistænkeligt ved Lars Løkkes besøg i Thyborøn, et besøg foranlediget af fiskeskipper John Anker Hammetner Larsen.. Vi skal ikke mere end et par årtier tilbage i historien for at se et dansk fiskeri i dyb dyb krise. Der blev betalt ophugningsstøtte til det meste af den danske fiskeflåde. Der var ganske enkelt for mange fartøjer til for få fisk.. Denne tilstand eller stilstand forsøgte man i 2002 at gøre noget ved. Folketinget vedtog en ny fiskerilovgivning, hvorefter man tildelte fiskekvoter til de tilbageværende fiskefartøjer på basis at de forudgående tre års fiskeri. Disse fiskekvoter gjorde man samtidig omsættelige. Sideløbende udfasede man ophugningsstøtten.. I 2002 var der stadig stor diversitet i fiskeriet for det enkelte fartøj. Udviklingen i fiskeriet har i mellemtiden betydet, at fiskeriet blev mere selektivt, så det i dag kan opdeles i to hovedgrupper: kystnært fiskeri, som står for langt størsteparten af diverse fiskearter til konsum, og det pelagiske fiskeri, som står for fiskeri af pelagiske fiskearter, arter som sild, makrel, brisling, sperling og blåhvilling, der svømmer frit i den pelagiske zone (0-200 meters dybde) og typisk fiskes af store RSW-fartøjer (Refrigerated Sea Water) ved havgående fiskeri i Østersøen, Nordsøen og Nordatlanten. Pelagiske fiskearter optræder oftest som stimefisk og fiskes derfor med flydetrawl - et redskab der ikke når til bunden og ikke påvirker bundforholdene. Selektiviteten i fiskeriets udvikling har betydet, at nogle fartøjer efter 2002 rådede over mindre kvoter, der viste sig at være urentable at opfiske. Udviklingen af nye og større pelagiske RSW-fiskefartøjer har betydet, at det for disse kunne være en fordel at opkøbe mindre kvoter fra små fartøjer, for derved at samle en større kvote som eksistensgrundlag for et større og mere moderne fartøj i særdeleshed til pelagisk fiskeri. Disse fartøjer, som koster i omegnen af 300 mio.  pr. stk., må nødvendigvis besidde store kvoter for at kunne drives rentabelt. Med udgangspunkt i janteloven, har man udnævnt disse til ”kvotekonger”.. Ingen politiker kunne forestille sig at udråbe Mærsk, Vestas, Lego, Danfoss, Grundfos eller Novo Nordisk til ”kvotekonger”. Nej, det er verdensfirmaer, som vi med rette er stolte af. På samme vis burde vi være stolte af, at vi i dansk fiskeri har enkeltpersoner, der med innovative og fremsynethed har bidraget til at udvikle dansk fiskeri.. Dette har betydet, at vi i Danmark har kunnet fastholde et fiskeri, som sikrer Danmark en position i verdenseliten af fiskerinationer. Denne udvikling, som fundamentalt bygger på en lovgivning vedtaget af det Folketinget, har betydet meget for det lokalsamfund, som jeg selv er en del af. Alene i Frederikshavn Kommune har vi FF Fiskernes Fiskeindustri, Skagerak Pelagic, Launis og Sæby Fiskeindustri for at nævne de største. Dertil kommer en række mindre forædlingsvirksomheder i Skagen, Ålbæk og Strandby.. At vi har en statsminister, som ved besøget i Thyborøn ikke var statsminister, men oppositionspolitiker, og som interesserer sig så meget for erhvervet, at han besøger nogle fiskere i Thyborøn, betragter jeg som positivt, og at disse fiskere samtidig vælger at donere et beløb til LøkkeFonden til fordel for unge, der er faldet ud af systemet, er vel kun et udtryk for gavmildhed og samfundsmæssigt engagement fra deres side. . Den omtalte fisker, udstillet som ”kvotekonge”, John Anker Hammetner Larsen ejer mig bekendt ikke særligt store kvoter; men besidder en flåde af ældre fiskefartøjer, hvortil han indlejer kvoter fra andre fiskefartøjer, som ikke selv har mulighed for at opfiske disse.. Debatten om dansk fiskeri har i desværre taget en drejning til, hvad jeg vil kalde Morten Korch-romantik. Der sidder tilsyneladende politikere i det danske folketing, som drømmer sig tilbage til de gode gamle dage med det idylliske fiskerleje, hvor den lille fisker stod og solgte frisk fisk ved kajen. Den del af fiskeriet har man desværre selv været med til at afskaffe ved at forbyde fritidsfiskere overhovedet at sælge noget af deres fangst. Jeg er selv vokset op ved Limfjorden i en tid, hvor det var frit at fiske og indhandle fisk. Vil man tilbage til det lille idylliske fiskerleje med mulighed for køb af frisk fisk, kunne man lovliggøre fritidsfiskernes salg af fisk. De begrænsninger, der ligger i fritidsfiskernes brug af redskaber, sikrer, at hverken dansk fiskeri eller skat går glip af noget som helst; men en sådan lovliggørelse kunne bidrage til at sikre mange gamle fiskere en livskvalitet, som ikke umiddelbart er målelig i kroner og ører. Samtidig vil en sådan lovændring bidrage til give mange af vore turister en god oplevelse. Hvad der driver DF’s fiskeripolitiske ordfører Ib Poulsens vendetta mod dansk fiskeri - og hvad hans egen tilgang til dansk fiskeri er - kan man spørge sig selv om..