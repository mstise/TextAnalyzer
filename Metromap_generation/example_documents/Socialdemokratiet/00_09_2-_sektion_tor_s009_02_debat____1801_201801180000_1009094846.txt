Ja til et åndeligt politi. DANSK FOLKEPARTI: Man må have mig undskyldt, at jeg endnu engang tager Dansk Folkeparti op til debat, men når partiet. UNDER kommunevalgets kampagner foreslog et ikke ganske anonymt medlem af det etniske Dansk Folkeparti, sågar partimoderens egen mand, Henrik Thorup, at man burde forbyde læger på offentlige hospitaler at bære store, religiøst betingede skæg. . Det var skræmmende for enhver etnisk og barberet dansker at møde et så barbariseret individ i hvid kittel. . Man kunne vel føle sig hensat til det Mellemste Østen og tro det værste om en sådan fuldskægget persons manglende kvalifikationer som læge. Men altså … så skingrende åndssvagt det hele var, ja, så har Dansk Folkeparti en kvajegrænse uden bevogtning. . Jeg vil derfor gerne foreslå, at man indfører grænsekontrol ved alle overgange for Dansk Folkepartis kvajerier. Det kræver mere end hele den danske politistyrke.. KVAJEGRÆNSEN er overskredet utallige gange. . Man havde held med at gennemføre et burkaforbud, selv om det er uvist, hvordan forbuddet skal praktiseres, og hvilken slags straf der skal være forbundet med pågribelse og gentagen pågribelse, om det nu skal være bøder eller ligefrem fængsling. . Det kunne også blive et problem, hvilken slags påklædning man må bære i fængslet, da et fængsel, selv om det er et indelukke, vel må betragtes som et offentligt sted. . Afsoner fangen sin fængsling i burka, er det vel en skærpende omstændighed, der må føre til ny fængsling – i fængslet. Og således i det uendelige. . Det må ende med en tvangsmæssig afklædning af den pågældende fange og en tvangsmæssig påklædning af fangen i en etnisk korrekt dansk klædedragt – f. eks. en storblomstret, vidskørtet kjole som vor mor bar den i 1950’erne – men dette ville for nogen nok blive betragtet som et indgreb i den personlige frihed, hvis denne endnu eksisterer, når Dansk Folkeparti har indført sit danske ”skørteregimente”.. I FORLÆNGELSE af burkaforbuddet har Dansk Folkeparti stillet forslag om forbud mod tørklæder i folkeskolen, da det er særdeles udansk at bære tørklæder og signalerer en manglende vilje til at indordne sig under danske skikke. Men er et tørklæde nu et tørklæde, og hvilken forskel er der? . Jeg mindes min mors hvide eller spraglede tørklæder eller gamle vaskekoners tørklæder, når de stod i rygende damp ved gruekedlen. Sorte tørklæder, der sidder stramt om hovedet ved hårgrænsen, har jeg kendt hos indremissionske kvinder, og man kan se disse tørklæder på kendte malerier af sådanne kvinder. . Tag f. eks. Anna Anchers maleri ”Missionsmøde ved Fyrbakken paa Skagen”, 1903, eller Niels Bjerres malerier af Harboøre-fiskerne i bøn og andagt. . I DEN kristne historie har kvinders frodige hår ofte været tabuiseret: løst hængende hår var tegn på, at man ikke var omvendt, men stadig hang fast i Satans klør. Kristendommens historie er mangfoldig, men det hindrer jo ikke den logiske kortslutning, at det, jeg, Martin Henriksen Dansk Folkeparti, lige nu opfatter som dansk og kristent, er det eneste sandt gyldige til evig tid, som alle må rette sig efter. Hvilket diktatur!. Et tørklædeforbud rejser grænseløse problemer, når det skal praktiseres konkret. . MEN Dansk Folkeparti er jo ekspert i at bevogte selv grænseløse grænser: folkeskolernes ledelser med inspektøren i spidsen må vel påtage sig den grænseoverskridende opgave at kontrollere sine elever (og lærere), når de ankommer til skolen om morgenen med tørklæder på hovedet. . Børn i folkeskolen er under den kriminelle lavalder, og det er næppe en opgave for politiet at kontrollere børnene om morgenen? . Hvis skolens ledelse synes, at det er vigtigere at planlægge og inspirere den daglige undervisning, må man ansætte et vagtkorps til at overvåge eleverne, så de ikke kommer ind på skolen i udansk påklædning. . Jeg synes ærligt talt, at det er på tide at ansætte et mentalt politi til at passe på Dansk Folkeparti, når de så åbenlyst overskrider flere kvajegrænser. . DEN NYESTE åbenbaring, som Martin Henriksen har fået, er at indføre et udgangsforbud i bestemte områder af Danmark. Udgangsforbud? Sidst vi havde et sådan var under Besættelsen. Er Danmark igen besat? Hvem skal udgangsforbuddet omfatte? Hvem skal effektuere udgangsforbuddet? Hvad er konsekvensen af overtrædelse af forbuddet? Hvordan skal de pågældende lovbrydere identificeres og anholdes? Hvordan afgrænser man overvågningsopgaven og undgår en selektiv og uretfærdig begrænsning af den personlige frihed, en rettighed, man tør næsten ikke sige menneskerettighed, der åbenbart er ligegyldig for DF. Martin Henriksen fører partiets brutale tale, Kristian Thulesen Dahl den åleglatte tale. Det er rollefordelingen i Dansk Folkeparti. . VI MÅ have et åndeligt politi i Danmark, for min skyld gerne beredent, der påtager sig at bevogte alle grænseovergange til tankeløsheden. . Men da tanketomheden er grænseløs, er det næppe sandsynligt, at et sådan politi overhovedet ville kunne forhindre Dansk Folkeparti i træde ud i tåbelighedens suppedas igen og igen! I det polerede politiske sprog hedder det ”et paradigmeskift i flygtningepolitikken” – at indespærre alle flygtninge og asylansøgere i en isolation langt væk fra arbejdsmarked og uddannelse. Min konklusion: ingen truer det danske velfærdssamfund så meget som Dansk Folkeparti med alle dets restriktioner: ydre og indre grænser for andre end hjemmefødte danskere lukkes; partiets egne grænser står pivåbne for tåbeligheder. Det burde Venstre og Socialdemokratiet indse snarest. DF’s grænsepsykose er ødelæggende for det danske samfund..