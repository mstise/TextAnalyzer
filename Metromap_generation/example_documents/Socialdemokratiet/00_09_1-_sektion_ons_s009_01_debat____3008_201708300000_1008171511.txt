Mål friskoler 
på kvaliteten. MUSLIMSKE: Mette Frederiksen kæmper lige nu en hård kamp sammen med resten af Socialdemokratiet for at lukke alle muslimske friskoler, selvom forslaget allerede er vurderet som diskriminerende og derfor i strid med Den Europæiske Menneskerettighedskonvention. . Står det til Socialdemokraterne, kommer elevernes etnicitet og trosretning i fremtiden til at afgøre, hvor mange statskroner, der ryger i skolernes pengekasse. Med andre ord skal alle muslimer i Danmark kollektivt stå til ansvar for, at enkelte skoler ikke har løftet det ansvar, det er at forme fremtidens borgere, på en værdig måde. . Når politiske forslag begrænses af noget så fundamentalt som retten til ikke at blive diskrimineret, er det ikke et udtryk for, at menneskerettighederne strækker sig for langt. Det er derimod et udtryk for, at der hos socialdemokratiet blæser en kraftig politisk vind, hvor fundamentale rettigheder ikke længere udgør spillebanens stuerene stopklods. . Vi skal ikke tolerere, at der i Danmark findes friskoler, som dyrker og uddanner unge til at indgå i parallelsamfund, men vi kan ikke kæmpe for et åbent og demokratisk samfund ved at smide fundamentale rettigheder ud med badevandet. Det betyder ikke, at vi ikke skal stille strenge krav til skolernes faglighed: Det skal vi. Netop derfor skal vi måle de enkelte skoler på deres kvalitet i stedet for deres religion. Når etnicitet og trosretning bliver et måleparameter i sig selv, risikerer vi at ramme den velfungerende muslimske friskole udelukkende, fordi den er muslimsk. Og det er netop denne lille forskel, der bør få den store alarmklokke til at ringe. I stedet for at udpege muslimske friskoler, skal vi udpege de skoler, hvor der er problemer – og det uagtet hvilket religiøst skrift, skolen har på reolen..