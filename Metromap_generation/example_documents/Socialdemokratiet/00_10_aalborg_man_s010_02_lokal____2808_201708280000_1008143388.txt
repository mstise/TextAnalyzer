Hvad vil Venstre?. KOMMUNALVALG: Onsdag 23. August kunne jeg med glæde i hjertet læse i avisen at Venstre agter at sætte flere penge af til højere normeringer i Aalborg Kommunes børnehaver. . 0-6 års-området har altid været et hjertebarn, både for mig personligt og for Socialdemokratiet, så jeg blev selvfølgelig meget glad for at læse, at Venstre nu også vil investere i vores børn. . ”Hvor skal pengene komme fra?” er jo det oplagte spørgsmål, særligt her i et valgår, hvor løfterne dagligt kommer i stride strømme. Anne Honoré (V) foreslår, at Aalborg kommune i højere grad udliciterer indenfor vedligehold (eksempelvis parker, veje, fortov). Derved menes at kunne spare 7 millioner kroner, som så skal flyttes fra vedligehold og over til børneområdet. . Jeg er enig så langt, at der skal investeres i vores børn, men jeg mener ikke at det giver mening at tage pengene fra vedligehold. I forvejen står det skidt til med vedligehold af særlig veje, fortov og broer i Aalborg Kommune. Vi har et enormt efterslæb, fordi vi ikke sætter nok penge af til at vedligeholde. Med de midler vi lige nu sætter af, bliver vores fortov nødt til at holde 120 år før de udskiftes og vores veje vil om 10 år være i ”kritisk tilstand”.. I mandags var jeg til et møde med alle de andre byrådskandidater (på tværs af partierne), der er opstillet i det område, der engang var Hals Kommune. Vi var alle fuldstændig enige om, at der skal gøre noget for at vedligeholde vores infrastruktur – særligt vores veje. Vi bor i en stor kommune, så vi skal sikre sammenhæng og sikre at man kan komme frem og tilbage. Vi skal opretholde vores veje og broer, så det er muligt at køre frem og tilbage, både som privatperson, men så sandelig også i erhvervssammenhæng. Jeg ser det ikke som holdbart at have så dårlige veje og broer, at man mange steder er udfordret i.f.t. at køre lastbil/landbrugskøretøjer på vores veje. Jeg håber at Venstre kigger hinanden i øjnene og bliver enige om de vil satse på infrastrukturen, eller om de vil bruge de penge på noget andet. Og så må de være ærlige omkring det. . Kære Venstre. Jeg håber at I kommer med en klar udmelding. Vil I satse på infrastruktur som jeres kandidater i Hals siger eller vil I tage penge fra området og give til børneområdet? Vælgerne fortjener et svar.. (forkortet af red.).