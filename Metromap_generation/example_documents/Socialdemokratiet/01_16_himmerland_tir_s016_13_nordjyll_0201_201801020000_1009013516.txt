Løkke vil udrydde ghettoer i Danmark. KØBENHAVN: Det skal være slut med at lappe på årtiers fejlslagen politik over for boligområder, hvor social kontrol overskygger danske regler, love og normer. Sådan lød budskabet fra statsminister Lars Løkke Rasmussen (V), der i sin nytårstale mandag aften fulgte op på sine tidligere udmeldinger om et opgør med parallelsamfund.. - Vi skal sætte et nyt mål om at afvikle ghettoerne helt. Nogle steder ved at bryde betonen op og rive bygninger ned. Sprede indbyggerne og genhuse dem i forskellige områder, fastslog statsministeren.. Men det afgørende bliver, om statsministeren er i stand til at levere handling, der kan gøre nytårsforsættet om at bekæmpe ghettoerne til virkelighed.. Både Dansk Folkeparti og partier i rød blok melder sig som udgangspunkt klar til at hjælpe regeringen på vej.. - Det er flotte ord, men jeg mangler konkret handling, siger Socialdemokratiets politiske ordfører, Nicolai Wammen.. - Det er afgørende vigtigt, at vi får sat effektivt ind mod parallelsamfundene, fordi det er en af de allerstørste udfordringer, vi som land står over for, siger han.. Dansk Folkepartis gruppeformand, Peter Skaarup, anser det for realistisk at komme helt af med ghettoerne, sådan som statsministeren ønsker.. - Jeg tror, at vi har en mulighed for det, hvis man udviser langt mere fasthed over for dem, der står bag problemerne i ghettoerne. Det er ofte de samme familier, hvor mange er involveret i kriminalitet, siger Peter Skaarup.. Boligselskaber er i gang. - De personer skal udvises. Og familier, der ernærer sig ved kriminalitet, skal udvises. Vi kan ikke have folk i Danmark, der ikke gider vores samfund.. Rundt omkring i Danmark er de almene boligselskaber faktisk allerede i gang med at rive belastede ejendomme ned, sådan som statsministeren taler om, påpeger Bent Madsen, der er direktør for BL - Danmarks Almene Boliger.. Han mener, at det ville hjælpe med lokale politibetjente, der kender persongalleriet i et område og kan gribe ind, før det er for sent.. - Vi har beskrevet tilfælde, hvor vi har kendt børnene i nærmest 20 år fra de var små, til at de er blevet store. Og hvor de er gået fra at være småkriminelle til at være storkriminelle, siger Bent Madsen.. Det konkrete udspil fra regeringen kommer i starten af det nye år. Der kan blandt andet blive tale om at lave særlige regler, der kun gælder for ghettoerne, men altså ikke i resten af Danmark, lod Løkke forstå. . - Der er brug for en langt mere præcis indsats. Hvor vi ikke generer samtlige danskere i hele Danmark. Men sætter ind de steder, hvor problemerne er størst. Og kun der, sagde statsministeren.. - Vi skal bryde den kæde, hvor generation efter generation lever i parallelsamfund. Et barn har kun én barndom. Den må ikke forspildes.. Politisk kommentator Hans Engell, der har en fortid som konservativ justitsminister, tvivler på, at det vil lykkes regeringen at komme af med ghettoerne.. - Når jeg ser tilbage over de seneste 20-25 år, kan jeg selv huske de første 10-15 planer, der er lavet på det område, og vi må bare konstatere, at intet har haft den fornødne effekt, siger Engell..