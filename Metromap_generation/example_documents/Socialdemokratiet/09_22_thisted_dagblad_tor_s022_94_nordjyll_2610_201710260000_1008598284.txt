Mere frit valg til ældre. INDLAND: Ældre skal have mulighed for at få mad fra en slagter eller en lokal kro i stedet for det kommunale tilbud.. Det mener regeringen, som i går præsenterede et udspil, der skal øge det frie valg inden for ældres mad og rehabilitering samt for borgere i genoptræning.. - Vi har grundlæggende en velfungerende offentlig sektor, som vi kan være stolte af, men der er også plads til forbedring.. - Danskerne er glade for at kunne fravælge lange ventetider til udredning. Eller for at have det frie valg på skole- og dagtilbudsområdet, siger innovationsminister Sophie Løhde (V).. Der skal eksempelvis være mulighed for at opsøge en privat behandler, hvis en borger ikke kan sikres genoptræning inden for kort tid.. - Hvis kommunen ikke leverer det efter syv dage, har man ret til at finde en privat aktør.. - Det er da en kæmpestor ting, at vi sikrer, at det ikke er postnummeret, der bestemmer adgangen til genoptræning, siger sundhedsminister Ellen Trane Nørby (V).. I forhold til ældres mad understreger ældreminister Thyra Frank (LA), at man kan få to forskellige produkter ud af de samme råvarer.. - Det her handler om, at man inden for den samme pris er i stand til at lave noget kvalitet, som er forskellig, siger hun.. På spørgsmålet om, hvorvidt hun kan levere god ældremad fra slagteren eller kroen for de 25 millioner kroner, som afsættes, svarer hun, at der er tale om en forsøgsordning. Den skal evalueres efter fire år, inden tilbuddet kan udbredes.. Socialdemokratiet mener, at udspillet er en tynd kop te. Regeringen virker mest optaget af privates mulighed for at drive forretning, mener ældreordfører og tidligere sundhedsminister Astrid Krag.. - Det må ikke være et mål i sig selv. Det må i stedet være at sikre højere kvalitet for borgerne. Der er nogle ting, man er nødt til at være ekstra opmærksom på, for eksempel konkurser og overbetaling, siger hun.. Støtteparti ikke orienteret. Ældreområdet er kernestof for Dansk Folkeparti. Men regeringen har hverken orienteret støttepartiet om, at udspillet var på vej, eller hvad det indeholder.. Således kunne de værste knaster ellers være høvlet af uden for pressens søgelys. Men det skal nu i stedet på plads under forhandlingerne om finansloven, og det undrer partiets ældreordfører, Jeppe Jakobsen.. - Regeringen har valgt en stil, der fører til øretæver, og det er måske ikke så kløgtigt, siger han og bemærker, at der var hele fire ministre til at præsentere udspillet.. - Det var et stort setup for noget, man ikke på nogen måde har sikkerhed for at få flertal for, siger han..