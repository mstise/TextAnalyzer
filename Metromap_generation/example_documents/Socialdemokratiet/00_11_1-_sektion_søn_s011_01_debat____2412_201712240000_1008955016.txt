Penge til partier frem i lyset?. STØTTE: I Nyrup-regeringens tid lykkedes det i 1995 for Socialdemokratiet at få de Konservative og de Radikale med på det lovforslag om partistøtte, som vi lever under den dag i dag.  Det fremgår af denne lov, at et parti skal opgive navn og adresse på private donorer, som giver beløb over 20.000 kr. Men nøjes de formuende med at give 19.999 kr. kan de - uden at oplyse noget om deres identitet – give lige så mange penge de har råd og lyst til. Det har f.eks. A. P. Møller, Lego, Jysk, Danfoss, Ecco, Haldor Topsøe, Bestseller, Scandinavian Tobacco Group, Landbrugsrådet - nu Landbrug & Fødevarer - de store banker og Saxo Bank benyttet sig af, sådan som det fremgår af bogen ”Skjulte penge” (2016), som dette indlæg støtter sig til.      . Det var Mogens Lykketoft, der som S-finansminister forhandlede loven med de øvrige partier.  Han var langt fra var tilfreds med det kompromis, som han måtte indgå med et dengang noget større K-parti end det, vi kender i dag.. Som det eneste af Folketingets partier stemte Venstre imod det vattede forslag.  Minimalstats-liberalisten Anders Fogh udtalte i Folketinget bl.a., at ”hvis partierne gør det så dårligt, at de ikke kan overleve, så lad dem dø” - altså en opfølgning af de kendte liberalistiske – ikke liberale - ord: ”Lad falde hvad ikke kan stå”. . Foruden Schweiz, Malta og Liechtenstein er Danmark det eneste land i Vesteuropa uden en institution, der kontrollerer. at alt går efter reglerne, når der udbetales støtte til partierne.  Det kan på den baggrund ikke undre, at Europarådets antikorruptions-enhed GRECO har placeret Danmark sammen med kun seks andre af 49 medlemslande, der har fået stemplet: ”globalt utilfredsstillende”.  . Såvel Dansk Arbejdsgiverforening som Dansk Industri tilkendegav i sin tid, at såfremt 1995-lovforslaget blev vedtaget, ville begge disse store organisationer ophøre med at yde økonomisk støtte – til de borgerlige partier. . Venstres daværende partisekretær Claus Hjort Frederiksen skrev på denne baggrund i Berlingske, at såfremt SKR-lovforslaget blev gennemført, ville det ”indtørre de borgerlige partiers indtægtsmuligheder”.  Men – de blev nu ikke ganske indtørrede. . Lørdag 16.12. kunne man således over hele Politikens forside læse, at udlændinge- og integrationsminister Inger Støjberg - Venstres langt populæreste minister - transportordfører Kristian Pihl Lorentzen og fiskeriordfører Thomas Danielsen ved det seneste Folketingsvalget i 2015 helt glemte at oplyse, at de fra de lokale V-Erhvervsklubber alle havde fået bidrag på over 20.000 kr. . I 2014 kom det også frem, at Pihl Lorentzen ved valget i 2011 havde modtaget omkring 200.000 uoplyste kroner.  Og endelig kom det dengang frem, at Claus Hjort Frederiksen modtog et ikke-oplyst ”sekscifret beløb” fra sin V-Erhvervsklub.  . Helt udtørrede har Venstre-kilderne altså ikke været..