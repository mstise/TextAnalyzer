Skal vi betale - skal alle betale. FORBINDELSE: Anny Winther (V) opfordrer os (5.10.) til at stå sammen. Jeg kunne sådan set ikke være mere enig, især ikke når det gælder en ny tredje vestlig Limfjordsforbindelse. Men et langt liv i politik og som tillidsmand har lært mig, at det ofte er sådan, at den der blinker først ender med at tabe. . Når Anny og andre gode Venstre-folk har blinket et helt år nu og begynder at tage afstand fra det, som samtlige nordjyske kommuner, regionsrådet og arbejdsmarkedets parter har været enig om i flere år - at der var brug for en ny fjordforbindelse uden brugerbetaling og som Henrik Dam Kristensen på Socialdemokratiets vegne for forhandlet en linjeføring, som jeg også formoder ligger fast - så kan jeg jo ikke forstå, at med så klare beslutninger om, hvad det er nordjyderne ønsker sig, nemlig at det både er statens ansvar og uden brugerbetaling og en linjeføring, der ligger fast, at man midt i vadestedet begynder at sprede tvivl om egen beslutning. . Jeg synes, at der er god grund til at holde fast i det principielle om, at det er gratis at køre på de danske statsveje, når du har købt og betalt din bil plus vægtafgift, der er jo også afgift på drivmidlerne. Så hvis man går ind for yderligere brugerbetaling og synes, at det ikke længere er statens ansvar at drive det overordnede vejnet, men ønsker en ny finansiering, for det at køre på de danske landeveje, så er det ok med mig, men så må det gælde alle i hele landet og ikke bare folk i Vendsyssel. . Jeg skal nok i den kommende tid prøve at samle de nordjyske folketingsmedlemmer for at se, om vi kan finde fælles fodslag, men det er altså også vigtigt, at man lokalt og især i egne rækker i Venstre holder fast i de tidligere indgåede aftaler, for vi deler jo nøjagtig det samme synspunkt, nemlig at det haster med at finde en erstatning for Limfjordsbroen og den snart 50-årige tunnel..