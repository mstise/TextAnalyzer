Glæde over farvel til produktivitetskrav. NORDJYLLAND: - Jeg er glad for, at regeringen er kommet til fornuft, lød det i aftes fra regionsrådsformand Ulla Astman (S), efter at det på Christiansborg blev meddelt, at statens krav om to procents effektivisering suspenderes for sygehusene i 2018. . I det nordjyske regionsråd vedtog et bredt flertal allerede i sidste uge, da næste års budget blev behandlet, præcis det samme: I budgettet slås det fast, at ”tiden er løbet fra et ensidigt fokus på at levere mere aktivitet”. . Regionspolitikerne vil ”gennem styring efter de regionale, politiske målsætninger” i 2018 ”indføre en ny styringsmodel for de nordjyske hospitaler, hvor der gøres op med kravet om mere aktivitet og hvor hospitalerne ”sættes fri”, hedder det i aftalen.. Så aftalen betyder ikke, at vilkårene for det nordjyske regionsbudget ændres. Konsekvensen er alene, at det, de nordjyske regionspolitikere vedtog 26. september, nu ikke alene flugter med, hvad et flertal på Christiansborg uden om regeringen har ønsket, men også formelt er aftalt i form af en suspension af kravet for 2018.. - Det betyder ikke, at vi skal lave noget om i budgettet, eller at vi næste år får flere penge, end vi ellers ville have haft, siger Ulla Astman. . Da finansminister Kristian Jensen sammen med Dansk Folkepartis formand, Kristian Thulesen Dahl, i går præsenterede aftalen, slog Kristian Jensen fast, at kravet om to procents årlige meraktivitet, der har været gældende i en halv snes år, har virket:. - Siden 2001 er ventetiden faldet fra 90 til 47 dage i gennemsnit. Det har produktivitetskravet været medvirkende til, men nu er der brug for at se på det med nye øjne, sagde Kristian Jensen. . - Med aftalen sikrer vi noget ro til at finde en ny model, som stadig udnytter nye behandlingsmuligheder, så vi også i fremtiden kan få mest muligt ud af de mange skattekroner, vi bruger på sundhedsområdet, fastslog han.. Mens kravet er sløjfet i 2018, er parterne enige om at finde et nyt system, som ventes at være klar fra 2019. . - Vi skal finde en bedre måde at styre på, sagde Kristian Thulesen Dahl.. Ikke brug for mere styring. Gårsdagens aftale er kulminationen på flere måneders pres mod regeringen. DF og Socialdemokratiet har meddelt, at man ønskede kravet væk fra 1. januar 2018. . Også Radikale, SF, Enhedslisten og Alternativet er modstandere af kravet. Sundhedsminister Ellen Trane Nørby (V) slog dog så sent som i sidste måned på et samråd fast, at regeringen havde tænkt sig at sidde kravet fra flertallet overhørigt. . - Vi er klar til at fjerne produktivitetskravet, som vi kender det, fra 2019. Men vi ønsker et seriøst arbejde omkring en ny, moderne styringsmodel for vores sundhedsvæsen. Der kan ikke bare være fri leg i forhold til at styre vores sundhedsvæsen. Dertil er det alt for vigtigt, og dertil har vi et hensyn til vores patienter og medarbejderne i sundhedsvæsenet, sagde hun.. Ministeren henviste til, at en arbejdsgruppe i begyndelsen af næste år kommer med forslag til et styringssystem, der kan erstatte produktivitetskravet.. Nu ”suspenderes” kravet ikke desto mindre for 2018. . Regionsrådsformand Ulla Astman håber på, at bestræbelserne på at finde et nyt styringssystem ikke munder ud i meget detaljerede krav.. - Jeg håber sådan set, at man ikke kommer med nye krav. Finansministeriets regnedrenge vil elske en ny, kompliceret model, men herude i virkeligheden ved vi, at der er rigeligt med kriterier, vi kan måle effektiviteten i sundhedsvæsenet på, siger Ulla Astman.. Kommunal gevinst. For de nordjyske kommuner kan aftalen få en mindre, men positiv afsmitning på budgetterne, vurderer de nordjyske kommuners formand, borgmester Mogens Gade (V). Kommunerne er nemlig med til at betale for sygehusene gennem en såkaldt aktivitetsbestemt med. finansiering - et tilskud, hvis størrelse altså afhænger af aktiviteten på sygehusene. . - Vi er selvfølgelig interesserede i, at vores borgere bliver behandlet på sygehusene. Men når det rigide produktivitetskrav, der helt automatisk også forhøjede vores tilskud til regionen, suspenderes, kan sidegevinsten blive, at vores medfinansiering ikke stiger helt så meget - altså at vi i 2018 skal betale lidt mindre end forudset til regionen, siger Mogens Gade..