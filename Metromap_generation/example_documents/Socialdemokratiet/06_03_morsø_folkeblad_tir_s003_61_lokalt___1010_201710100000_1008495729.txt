Ørodde nok en gang. NYKØBING: - Jeg har ikke hørt nogen politikere sige, at de vil plastre Ørodde til med boliger!. - Byggegrunde kunne være et redskab til at skaffe flere penge i kommunekassen.. Disse to udtalelser faldt med få minutters mellemrum fra Meiner Nørgaard (DF) under gårsdagens kommunalbestyrelsesmøde, hvor diskussionen om Ørodde kom op igen. Den har kørt mellem partierne Venstre og Demokratisk Balance i sidste uge, men i går ville samtlige partier kommentere sagen, og den blev diskuteret både under andenbehandlingen af kommunens budget og under diskussionen af Morsø Kommunes kommuneplan for 2017-2029.. Budgettet for 2018 og de følgende overslagsår blev endeligt vedtaget i aftes. Heri har samtlige fem partier afsat 1,9 millioner kroner til opstart af Øroddeprojektet. Det er blandt andet planerne for, hvad der skal ske med fodboldklubben Morsø FC’s (tidligere NIF) banearealer, når disse fra 2018 og frem i etaper vil blive flyttet til Morsø Multipark på Limfjordsvej.. I forbindelse med revisionen af kommunplanen, som kommunalbestyrelsen i aftes sendte i offentlig høring, har Demokratisk Balance studset over, at planen opererer med, at det meste af Ørodde skal udlægges som byzone.. Det protesterede partiet imod, fordi det efter DB’s opfattelse åbner op for udstykninger af byggegrunde på den grønne landtange i Nykøbing. I et læserbrev i Morsø Folkeblad i går modererede ordfører Ellen Philipsen Dahl (DB) dog denne kritik, idet hun erkendte, at byzonestatus er nødvendig som grundlag for udvikling af Ørodde. Men, sagde hun i aftes:. For de mange - ikke for de få. - Vi vil ikke lægge stemmer til flere private udstykninger. Ørodde skal være et sted for de mange, ikke for de få. Og et sted for hele Mors, ikke bare Nykøbing, sagde Ellen Philipsen Dahl.. Borgmester Hans Ejner Bertelsen (V) har udtalt, at han ser parcelhusudstykning af en del af Ørodde som en mulighed for at finansiere udvikling af den resterende del af området. Borgmesteren ønsker en fordomsfri drøftelse og ideudvikling af mulighederne for Ørodde.. I aftes kunne Venstres ordfører Peter Therkildsen og Socialdemokratiets ordfører Viggo Vangsgaard, der begge har en lang horisont bagude som kommunalpolitikere, konstatere, at diskussionen om, hvad der skal ske med Ørodde, går mindst 25 år tilbage i tiden. . - Det er rigtigt godt, at vi får et bynært område med natur, når det bliver rømmet.  Når vi kigger på de tegninger, der er lagt frem, så ligner de utroligt meget nogle skitser, som Keld Kortegaard og jeg lavede for år tilbage, sagde Viggo Vangsgaard. . - Ørodde skal vi åbenbart underholde hinanden med i valgkampen. For 25 år siden var jeg med til at lave et valgoplæg, hvor Ørodde blev foreslået som et område, hvor det var muligt at udvikle Nykøbing. Vi snakkede feriecentre, campingplads og byggegrunde. Det afgørende var, at NIF var villig til at rykke ud i den anden ende af byen, og det er man nu, sagde Peter Therkildsen. . Meiner Nørgaard rådede til, at Øroddes fremtid drøftes i sammenhæng med udvikling af den øvrige del af Nykøbing. Uffe Korsgaard (LA) ville ikke blande sig i kapløbet om, hvem der foreslår hvad om Ørodde. Det ville eks-fodboldspillerne Lauge Larsen (S) og Peter Lillebæk (V) derimod gerne.. - Jeg skrev i 1986 et læserbrev, hvor jeg beklagede, at at man ikke ville kunne se ud over fjorden, hvis stadion blev flyttet, sagde Lauge Larsen.  .