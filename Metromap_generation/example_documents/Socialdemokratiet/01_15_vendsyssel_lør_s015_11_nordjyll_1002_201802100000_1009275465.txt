Mette F. kræver kontrollen tilbage. INDLAND: ”Retfærdig og rea- listisk”, lyder titlen på det udlændingeudspil, Socialdemokratiet med formand Mette Frederiksen i spidsen lancerede mandag i denne uge.. Spørger man kritikerne, skulle titlen hellere have været ”Uretfærdig og urea- listisk”. Men efter fem dages intens debat har Mette Frederiksen noteret sig den første sejr.. - Alle har været tvunget til at erkende, at det nuværende flygtningesystem faktisk ikke fungerer, siger hun.. - Det er vigtigt for vores evne til at håndtere flygtningesituationen, at vi bare er nået derhen.. Et forslag falder i øjnene. Af det 43 sider lange politiske udspil, S præsenterede mandag, er det særligt ét forslag, der har påkaldt sig opmærksomhed: Et stop for muligheden for at søge asyl i Danmark.. Socialdemokratiets vision er, at asylansøgere, der kommer til Danmark, sættes på et fly til et modtagecenter i et endnu unavngivet land uden for EU.. Her skal deres sag behandles. Har de krav på beskyttelse, kan de få det i en FN-drevet lejr i et andet, heller ikke specificeret, land. Men ikke i Danmark.. Men hvorfor i alverden skulle noget land gå med til det, har spørgsmålet lydt ugen igennem.. Henviser til aftale med Tyrkiet. Mette Frederiksen mener ikke, at det er så urealistisk. . Selvom det altså vil fordre, at Danmark både formår at overtale et land til at huse et modtagecenter. . Og et eller flere andre lande, samt FN, til at overtage ansvaret for de mennesker, som Danmark vurderer har et beskyttelsesbehov. . - Men vi påstår ikke, at det er nemt eller kan lade sig gøre fra den ene dag til den anden, fastslår hun.. - Det er ikke sikkert, at UNHCR (FN’s flygtninge- agentur, red.) vil sige ja nu. Men i og med, at UNHCR’s eneste opgave er at beskytte verdens flygtninge, må det være muligt at lave sådan en aftale, hvis der er en rigelig kompensation.. Frederiksen henviser også til den aftale, EU har indgået med Tyrkiet, som reelt har lukket flygtninge- og migrationsruten over Balkan. Den tjener som bevis på, at det er muligt at indgå aftaler af den karakter, mener hun.. Socialdemokratiet mener, at den model vil betyde, at Danmark selv kan beslutte, hvor mange flygtninge der er plads til..  Men allerede før det nye asylsystem er en realitet, vil Mette Frederiksen ”vende udlændingepolitikken på hovedet”, siger hun.. Kun være en rettesnor. Folketinget skal vedtage et loft over hvor mange ikke-vestlige indvandrere der er plads til i Danmark, lyder forslaget. . Det vil dog i realiteten kun kunne være en rettesnor, indtil visionen om modtagecenter og FN-lejre er blevet til virkelighed.. Derfor vil der formentlig ikke, fra allerførste dag Frederiksen måtte sætte sig i statsministerstolen, være den store forskel i udlændingepolitikken sammenlignet med i dag.. - Det, vi spiller ud med, ligger i forlængelse af den politik, der har været ført de senere år, fastslår hun.. Men S-formanden nægter grundlæggende at acceptere, at politikerne ikke kan styre, hvor mange der kommer hertil.. - Tænk at have som udgangspunkt, at det ikke er folkevalgte politikere, der skal bestemme. At det ikke er Danmarks befolkning, der skal bestemme over sit eget land. Det går jo ikke, siger hun..