Styrk demokrati. REGION: Dansk Folkeparti går til regionsrådsvalg på, at regionerne skal nedlægges. Erik Høgh Sørensen skriver (5.11.), at vi i stedet skal ”give ansvaret til staten eller lokale enheder.” . E.H.S. foreslår at overlade styringen af vores sundhedsvæsen i Nordjylland til statens embedsmænd på Slotsholmen. Regionsrådet og de fleste af regionshusets stillinger skal altså nedlægges og nogle af dem flyttes til København, som så kan styre landsdelens sygehuse derfra. Det er da noget af et synspunkt – men jeg har altså rigtig svært ved at se de gode perspektiver heri.. Som det andet alternativ foreslår E.H.S., at der oprettes ”lokale enheder”. De enheder skal så ikke styres af folkevalgte. De skal heller ikke styres af en ledelse – dem vil E.H.S. jo spare væk. Jeg har simpelthen vanskeligt ved at se sammenhængen i dit valgslogan. Det ser på overfladen nemt ud, at vi ”bare” kan spare regionerne væk. Men det er i mine øjne tomme tønder, der buldrer. DF vil fjerne den demokratiske indflydelse fra de nordjyske borgere til fordel for statslige embedsmænd.. E.H.S. skriver også, at DF har set på udenlandske erfaringer. Hvilke erfaringer mon det er? De danske omkostninger til administration er faktisk ikke ret store i europæiske sammenligninger, vi ligger i den laveste tredjedel. . Socialdemokratiet vil regionerne og stiller op til valget, for at tage den indflydelse, vi på vælgernes vegne kan få på vores sygehuse og på den regionale udvikling. Jeg vil godt tage ansvar, og jeg ønsker et styrket demokrati..