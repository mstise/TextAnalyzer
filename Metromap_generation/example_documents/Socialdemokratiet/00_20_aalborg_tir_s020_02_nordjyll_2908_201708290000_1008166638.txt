Knas i spinhjulet hos VLAK. INDLAND: Den nordjyske skatteminister Karsten Lauritzen (V) får tirsdag lov til at indlede en uge, hvor økonomi er på plakaten hele tre dage. Tirsdag kommer skatteforslag fra regeringen, onsdag vækstforslag, torsdag forslag til finanslov.. Karsten Lauritzen er af uoplyste grunde rykket frem i programmet på et meget sent tidspunkt. Han skulle have været på scenen torsdag, mens tirsdagen var afsat til finansloven.. En forklaring på ændringen kan være, at det er bedst at indlede med det søde, skattelettelser. Derpå kommer så betalingen for lettelserne i form af beskæring af for eksempel SU, børnecheck og grøn check, medmindre skattelettelserne kan designes, så de betales senere. På samme måde kan den varslede store stigning i militærudgifterne udsættes, så det store ryk ikke kommer allerede næste år.. Billigere biler. Allerede i sidste uge gik der kuk i regeringens planer for præsentationen af de mange forslag og det tilhørende spin. En stor del af regeringens skatteforslag blev af ligeledes uopklarede årsager lækket til Politiken. . Der skulle være lagt op til billigere biler og mindre skat på arbejde. Og det skulle være konstrueret sådan, at det absolut bliver de dyre biler og de høje indkomster, som vinder. Registreringsafgiften skulle ned. Loftet over beskæftigelsesfradraget - 35.000 kroner - skulle helt væk.  For de højeste indkomster er det mere værd end at lette topskatten, lød det fra økonomisk hold.. Dermed var bolden lagt foran et åbent mål for Dansk Folkeparti og Socialdemokratiet. De så en camoufleret topskattelettelse for sig.. Topskattelettelsen har Liberal Alliance talt med meget store bogstaver om, siden regeringen kom til. Sidste år ville partiet vælte regeringen, hvis lettelsen ikke kom. . Og i år kommer den heller ikke, måtte partiet se i øjnene for to uger siden, foreløbig uden at få noget til gengæld. Sidste år fik de ministerposter. I år var ”plan B” - nogle andre skattelettelser - udsat til den samlede præsentation, som så blev lækket og skældt ud, inden dens mødre og fædre selv fik lov at vise vidunderet frem. . Det offentlige forbrug. På grund af sit store støtteparti, Dansk Folkeparti, har regeringen på forhånd opgivet lettelsen i topskatten. Af samme hensyn kan regeringen også meget vel spille ud med en større stigning i det offentlige forbrug end de 0,3 procent, som står i regeringsgrundlaget fra november sidste år, da Venstre-regeringen voksede med Liberal Alliance og Konservative. . Dansk Folkeparti ønsker 0,8 procent stigning, så der er penge til et voksende antal børn og ældre. . Noget forhandlingstid vil være sparet, hvis regeringen spiller ud med 0,5 procent. Det vil til gengæld være et nyt nederlag for Liberal Alliance, som ønsker minusvækst. Liberal Alliance vil have billigere biler, men Dansk Folkeparti vil have en lettelse fordelt, så det også bliver mærkbart for mindre biler.. En anden kampplads kan blive det årlige produktivitetskrav på to procent til hospitaler. Mandag tilsluttede Socialdemokratiet sig at skrotte det og pressede dermed Dansk Folkeparti, som allerede havde stillet kravet, men som altid uden at være ultimativ.. Lamborghinikoefficienten. Politiske forslag bliver fordelt i lunser, så folk har lidt bedre mulighed for at fordøje dem.. Det begyndte ellers godt for regeringen med, at trafikminister Ole Birk Olesen (LA) tidligt kunne fortælle, at det skulle være billigere at køre over Storebæltsbroerne. Siden kom det frem, at bestemte ministre skulle have afsat for i alt omkring 100 millioner kroner til en masse lokale projekter, som passer godt op til kommunalvalget i november. Noget til østers på Mors bliver de nok glade for på Mors, men det blev måske lidt for tydeligt, at regeringen udnyttede sin position for at støtte sine egne ved kommunalvalget. . Helt galt gik det, da erhvervsminister Brian Mikkelsen (K) lancerede en ny slags skattebegunstiget opsparing i aktier. Pengene ville altid kunne hæves, hvis den almindelige opsparer fik lyst til at købe en god bil, for eksempel en Lamborghini. Han ændrede det senere til en Polo for at rette på, hvad man kunne kalde Lamborghinikoefficienten. . Ginikoefficienten er et udtryk for, hvor stor uligheden er i et samfund..