Sårbar Thulesen Dahl tabte     kæderner. INDLAND: En syngende øretæve.. Dansk Folkepartis slagfærdige næstformand, Søren Espersen, satte onsdag de måske mest præcise ord på DF’s overraskende store nederlag ved kommunalvalget.. For et parti, der næsten ubrudt er gået frem valg efter valg siden grundlæggelsen i 1995, må resultatet være kommet som et chok.. Forventningen i DF-toppen var før valget en klar fremgang og måske to ”rigtige” borgmesterposter. I stedet fik DF tilbagegang og mistede den ene borgmesterpost, partiet havde i København. . Onsdag aften fik partiet alligevel en enkelt borgmesterpost, da Karsten Nielsen blev konstitueret som Læsøs nye borgmester efter langstrakte forhandlinger.. Landsresultatet syntes at overrumple partiledelsen.. I modsætning til statsminister Lars Løkke Rasmussen (V) og S-formand Mette Frederiksen undlod partiformand Kristian Thulesen Dahl at kommentere resultatet på valgnatten.. I stedet gik gruppeformand Peter Skaarup ud med den lidt overraskende melding, at DF havde fået et ”flot valg”, fordi partiet stadig har en base i stort set alle kommuner.. Først på eftermiddagen onsdag erkendte Thulesen dog nederlaget: . - Vi har ikke fået det gennembrud kommunalpolitisk, som vi havde håbet på. Det er åbenlyst, lød det.. Ligesom Socialdemokratiet førte Dansk Folkeparti en kampagne, hvor man blandede de landspolitiske dagsordener ind i kommunalpolitik. Men langt fra med samme succes.. Mens DF fokuserede på flere hjemsendelsesplaner for asylsøgere, fik Socialdemokratiet succes med Mette Frederiksens kampagne om, at danskerne må vælge mellem velfærd eller skattelettelser.. Det er den kampagne, Mette Frederiksen håber at vinde næste folketingsvalg på.. Lidt bekymrende for Thulesen Dahl, så skal han i de kommende dage forhandle med VLAK-regeringen om netop skattelettelser..  Og forventningen er fortsat - også hos Thulesen selv - at DF vil være med til skattelettelser for de lavtlønnede. Men Dansk Folkeparti er sårbare oven på valgresultatet. . Thulesen har ligesom Mette Frederiksen hele tiden stået fast på, at han prioriterer velfærd før skattelettelser. Men det kan Socialdemokratiet så tvivl om, hvis Thulesen hjælper Løkke med at sænke skatten på arbejde.. Vælgerne får formentlig inden for de næste to uger svaret på, hvor Dansk Folkeparti helt præcist står i spørgsmålet om velfærd kontra skattelettelser. . Her ventes forhandlingerne om finansloven og regeringens skattereform nemlig at blive afsluttet.. Med valgsejren satte Socialdemokratiet streg under, hvem der er det ”rigtige” Socialdemokrati i kommunerne. Og en grænse for samarbejdet med DF.. Især det sidste gør ondt i DF.. Den kolde skulder fra Socialdemokratiet betød blandt andet, at DF’s største borgmesterhåb, René Christensen i Guldborgsund Kommune, gik tomhændet hjem.. Ret opsigtsvækkende tog Socialdemokratiet heller ikke imod René Christensens udstrakte hånd og tilbud om at gøre Bo Abildgaard (S) til borgmester. . Tværtimod smækkede Bo Abildgaard døren i hovedet på René Christensen og gav borgmesterposten til Guldborgsundlistens populære John Brædder. . Et klart signal om, at der i dele af Socialdemokratiet fortsat er en rodfæstet modvilje mod DF. . - Der er ikke nogen steder i det kommunalpolitiske, hvor det ser ud som om, socialdemokrater har været ivrige efter at støtte Dansk Folkeparti, lød den tørre konklusion fra Thulesen Dahl onsdag. . Han forventer dog, at parløbet med Mette Frederiksen kan fortsætte på Christiansborg. Når det vel at mærke er til gavn for begge partier.. Lige nu er det dog næppe samarbejde med DF, som Mette Frederiksen tænker mest på. . Med markant fremgang i landets store byer og absolut flertal i fødebyen Aalborg kom Mette Frederiksen bedst ud af valget.. Nu er Socialdemokratiet igen størst i kommunerne målt på både stemmer og borgmesterposter. . Venstre indkasserede som ventet et nederlag. Også større end Lars Løkke Rasmussen gav indtryk af, da han omkring midnat kommenterede resultatet. . Men alt tyder på, at Løkke med 23,2 procent af stemmerne til Venstre undgår den baglandsuro og det banesår, som truede ved indgangen til kommunalvalget.. Læs også leder side 42.