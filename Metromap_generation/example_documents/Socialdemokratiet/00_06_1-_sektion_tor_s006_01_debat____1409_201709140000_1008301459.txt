Med et nej undergraver vi FN’s system. KVOTEFLYGTNINGE: Danmark vil som det første land i verden sige nej til at modtage kvoteflygtninge - altså at deltage i den ordning, FN har lavet til ligelig fordeling af personer, der er anerkendt som flygtninge. Via denne ordning kommer der ca. 500 flygtninge hvert år, hvilket svarer til under 0,01 procent af den danske befolkning. . Hvis man ønsker at sætte grænser for antallet af flygtninge, er det eneste rigtige da at sætte verdens flygtningestrømme i system! Dvs. at fordele flygtninge centralt, så det bliver de mest trængende, der kommer ind, fordelt efter modtagelandenes størrelse..  Alternativet er, at det er tilfældigt placerede folkevandringer, som bestemmer, hvor mange der kommer til hvert land. . Hvis Danmark som et af verdens rigeste lande siger nej til kvoteflygtninge, undergraver vi FN’s system. Det vil være topmålet af egoisme, og det vil i øvrigt skade Danmarks renommé, hvis det bliver en international pressehistorie. . Jeg er klar over, at vores integrationsminister profilerer sig på negative holdninger overfor flygtninge. Hende forventer jeg mig intet af. . At Socialdemokratiet nu også siger nej til kvoteflygtninge, er overraskende. Partiets værdier er åbenbart ved at gå helt i opløsning..