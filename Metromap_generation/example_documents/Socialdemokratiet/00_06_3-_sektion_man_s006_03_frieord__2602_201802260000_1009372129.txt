DF’s politiske presbold. Få dage før regeringen lægger sit ghetto-udspil frem, prøver Dansk Folkepartis formand Kristian Thulesen Dahl at spille det, der i sports-terminologien vist hedder presbold, mod både regeringen og Socialdemokratiet.. Søndag tydeliggjorde Thulesen Dahl, hvad han tidligere har antydet: DF vil hurtigst muligt lave en aftale med Mette Frederiksen (S), og statsminister Lars Løkke Rasmussen (V) behøver ikke at sidde med ved bordet.. Det socialdemokratiske oplæg har ellers været, at partiets udspil til at bremse den ikke-vestlige indvandring først kommer på banen efter næste valg (når Mette Frederiksen håber at have indtaget Statsministeriet).. Det er rigtigt, at hvis DF og S indleder en fælles offensiv, ender regeringen på sidelinjen. Men det er også rigtigt, at Thulesen Dahl & Co. ikke længere har patent på en skrap udlændingepolitik. Faktisk har S-udspillet bragt DF i vildrede, siden det kom frem.. Så det er i høj grad en presset holdkaptajn, der spiller presbold: Den tilslutning på 21,1 procent, DF fik ved valget 18. juni 2015, er nu reduceret til 17,3 pct. ifølge Berlingske Barometers vægtede gennemsnit 19. februar.. Og lige så væsentligt er socialdemokraternes tal steget fra 26,3 til 28,8 pct. i samme periode: Skyldes det tidligere frafaldne socialdemokrater, der vender ”hjem” fra DF?. Det er næppe heller uden betydning, at Nye Borgerlige ifølge samme barometer ville få to pct. af stemmerne, hvis der var valg nu.. Trængslen på højre banehalvdel er blevet så massiv, at nu er det for en gangs skyld DF, der selv er kommet i klemme. Og handler Mette Frederiksen taktisk klogt, behøver hun ikke at hjælpe DF ud af denne klemme, før hun eventuelt får serveretten som statsminister.. Thulesen Dahl, fan af den engelske klub Liverpool FC, triller selv bold i Thyregod Old Boys. Politisk spiller han i superligaen, men er gledet fra offensiven ned i defensiven. Det kunne komme og gå, hvis det ikke var, fordi alt for mange andre står på mål for det samme ...