Mariagerfjord. 42.092 indbyggere. . Borgmester: Mogens Jespersen (V) - genopstiller.. Det stod forud for forrige valg klart, at kommunen skulle skifte borgmester, idet førstemanden siden kommunens start, H. C. Maarup (S), ikke genopstillede. Det tegnede en tid til, at kampen skulle stå mellem to kandidater uden byrådserfaring: Socialdemokratiet opstillede Per Husted, der flere gange har vikarieret i Folketinget, mens Venstre - efter en kampafstemning - udpegede fhv. minister Tina Nedergaard. Sidstnævnte forlod dog posten tre måneder før valget, begrundet i en angivelig uenighed om den politiske linje. .     I stedet blev byrådsmedlem Mogens Jespersen i al hast opstillet, og da stemmerne på valgdagen var slut, stod det klart, at der lige akkurat var blåt flertal, og at pilen derfor pegede på ham.. Blå blok havde 15 mandater, den røde blok 14.. Mogens Jespersen (hvis far i øvrigt i mange år var borgmester i Hadsund) blev efterfølgende valgt i en bred konstitueringsaftale, og en stor del af beslutningerne i byrådet er de seneste fire år truffet i bred enighed. Enkelte sager har dog skilt vandene og udløst mere ideologiske prægede debatter - eksempelvis om beskyttelse af drikkevand og om udlicitering af fysioterapi. . Socialdemokratiet blev ved valget byrådets største parti med 13 mandater mod Venstres 11, men de 13 mandater rakte altså ikke til en borgmesterpost. Den socialdemokratiske spidskandidat Per Husted lagde et år inde i valgperioden førertrøjen fra sig. Leif Skaarup, der er faglig sekretær i FOA, blev i stedet gruppeformand og 1. viceborgmester, og det er ham, der står som Mogens Jespersens primære udfordrer 21. november.. SF mistede tidligere i perioden sin enlige repræsentant i byrådet, idet Melanie Simick valgte at melde sig ud af SF og - efter en periode som løsgænger - ind i Alternativet, der hermed blev repræsenteret for første gang i et nordjysk byråd. Radikale, SF, Enhedslisten og Alternativet har indgået valgforbund ved dette valg. Alle de blå partier har på deres side aftalt, at når konstitueringen skal finde sted, taler de først sammen. Er der blåt flertal, har DF erklæret at ville støtte Mogens Jespersens genvalg. .