Det farlige tøj. Egentlig er det bare et stykke stof og derfor ganske ufarligt. . Men når det er syet og båret af en kvinde, er det en helt anderledes sag - så er dragten så farlig og kvindeundertrykkende, at den sagtens kan ende med at blive landets første stykke tøj, der vurderes så farligt, at det skal forbydes ved lov.  . For lige nu føler store dele af Europa sig truet af burka og niqab  - selvfølgelig mest det, de repræsenterer - og i en stribe lande er tøjet allerede forbudt ved lov. Når Folketinget begynder arbejdet igen 3. oktober, bliver forbuddet et af de emner, der kommer til at præge efteråret. . Igen - for det er langt fra første gang, at Dansk Folkeparti har stillet forslaget. De tre første gange uden held, men denne gang er det mere sandsynligt, at forslaget går i gennem. Det skyldes to ting:. Først den indenrigspolitiske situation: De konservative har nemlig meldt ud, at det er en vigtig sag for dem, og i Venstre tyder det også på, at det ender med et flertal. Godt nok sagde statsminister Lars Løkke Rasmussen på partiets nylige sommergruppemøde i Aalborg, at juryen stadig var ude i spørgsmålet, men omvendt havde han ingen indvendinger, da partiets politiske ordfører, Jakob Ellemann-Jensen, lod forstå at omtalte tøj ikke hørte hjemme på stenbroen, men i stenalderen. . Det sidste regeringsparti, Liberal Alliance, er imod et forbud - men ikke mere stålsatte end at de er parat til at lade det indgå i en forhandling. . Også Socialdemokratiet ligner et parti, der er for et forbud - omend de ikke har taget stilling til, om de vil stemme for forslaget fra DF. . - Men min indstilling til burkaer er fuldstændig klar og utvetydig: Jeg synes, det er så undertrykkende og så kvindefjendsk. Det hører på ingen måder hjemme i Danmark - og heller ikke i nogen andre samfund, lød det fra Mette Frederiksen, da de holdt sommermøde i Randers . Så nok er flertallet ikke hjemme endnu. Men det er tæt på, og skulle der komme en meningsmåling, der viser en markant folkestemning for et forbud, vil den kunne afgøre sagen. For partierne har det også den klare fordel, at det er en let måde at vise handlekraft på - meget lettere end at gøre noget ved de større og tungere problemer med at hjemsende afviste asylansøgere, generel integration og bandekrigen, der også har en hel del at gøre med etnicitet.. Folketinget kan ikke vedtage nogen lov, der kan løse de problemer - for den lov findes simpelthen ikke. . Populær dom. Anden væsentlige grund til, at forbuddet er tættere på end nogensinde før, er en dom fra den - hos forbudsstøtterne normalt ikke videre populære - europæiske menneskerettighedsdomstol. Dommerne i Strasbourg stemte for nylig for, at Belgien kunne beholde et forbud mod offentligt at bære den muslimske hovedbeklædning niqab, der dækker hele ansigtet - pånær øjnene. Dommen sagde, at forbuddet tjener den sociale sammenhængskraft, og at dette ”er en nødvendighed i et demokratisk samfund”.. Tidligere har menneskerettighedsdomstolen afvist, at det at bære burka og niqab forbryder sig mod retten til religiøs frihed, og derfor ville Danmark helt ukontroversielt kunne vedtage et forbud. . Godt nok bliver det ikke et forbud kun rettet mod burka og niqab - det vil nemlig være i strid med grundloven - så derfor bliver det et generelt forbud mod maskering i det offentlige rum, men i praksis vil det ikke ramme ret mange andre. Muligvis vil det også kunne bruges i forbindelse med voldsomme fodboldfans, men andre vil det ikke ramme.. DF har endda meldt ud, at de vil sørge for, at børn i Batman-kostume bliver fritaget. . Hvor mange, der vil blive ramt, er uvist. Eneste videnskabelige undersøgelse af hvor mange, der så faktisk  bruger burka og niqab i Danmark, er syv år gammel. Resultatet af undersøgelsen - der kostede 100.000 kroner og blev lavet af forskere ved Københavns Universitet - vidste, at problemets omfang var særdeles overskueligt:. Få bruger burka. Antallet af burkaklædte kvinder i Danmark var sådan cirka tre, mens der var mellem mellem 150 og 200 kvinder, der gik med niqab - omkring halvdelen var i øvrigt danske kvinder, der var konverteret til Islam. . Om der er flere, der bruger tøjet nu, er der reelt ingen, der ved. Forbudstilhængere ser en hel del, forbudsmodstandere ser dem kun sjældent. Men at det er et fåtal, er der trods alt ingen uenighed om. . I Aalborg kan man jævnligt se kvinder i niqab, mens man godt nok kommer til at gå længe - og formentlig forgæves - for at finde en kvinde i burka. . For det er ganske få muslimske kvinder, der går i dem i Danmark. Og på verdensplan er det også et klart mindretal. . Især er burkaen et sjældent syn de fleste steder i verden. Almindelig er den kun  i Afghanistan - i de Taleban-styrede områder er det ganske enkelt et krav, at kvinden tager den på, før hun forlader hjemmet - samt visse steder i Pakistan og det nordlige Indien.. Niqab - der er et slør, som bæres foran ansigtet sammen med et tørklæde, og som normalt kun lader øjnene synlige - er betydeligt mere udbredt, og bliver især brugt i Saudi Arabien og i landene omkring Den Persiske Bugt. Niqaben stammer oprindeligt fra beduinkulturer på Den Arabiske Halvø, hvor beklædningen allerede i førislamisk tid blev anvendt af både kvinder og mænd som værn mod sand og sol. . Men det er sjældent nødvendigt at beskytte sig mod solen i Danmark. Her bliver både burka og niqab alene brugt som et signal til omverdenen om at kvinden - og hendes familie - læser Koranens påbud om anstændighed på strengest mulige måde. . For egentlig kommer Koranen ikke med nogen helt klar besked om korrekt påklædning - det skal bare være ærbart.  Den hellige bogs mest udførlige beskrivelse af hvordan man så er ærbar lyder sådan her - og er fra  Sura Al-Nur 31 (kapitel 24, ”lyset”, vers 31): . ”Og sig til de troende kvinder, at de skal sænke deres blikke, optræde anstændigt og ikke åbenbare deres skønhed og smykker, undtagen hvad der er åbenbart af den, og at de skal trække deres hoveddække sammen om deres bryster og ikke åbenbare deres skønhed, undtagen over for deres ægtemænd, deres fædre, deres ægtemænds fædre, deres sønner, deres ægtemænds sønner, deres brødre eller deres brødres sønner eller deres søstres sønner, eller deres kvinder, eller de slaver som de ejer, eller mandlige tjenere som har fået fjernet deres lyst, eller børn, der endnu ikke ejer blusel; og de må ikke trampe i gulvet og tiltrække opmærksomhed til det de har tildækket. Oh I troende, vend jer Alle mod Allah at I må opnå velsignelse. ”. Videre moderne lyder det godt nok ikke, og siden er det da også blevet tolket igen og igen af diverse lærde fra de forskellige grene af islam. Den mest udbredte tolkning er, at det rækker med anstændigt tøj, der ikke fremhæver kropsformerne, og så tørklæde - kaldet hijab - om håret. . Men det er stadig tolkninger. Modsat så meget andet i islam er det ikke en lov. Der findes faktisk også imamer, der mener, at muslimske kvinder i den vestlige verden slet ikke behøver at bruge tørklædet.  . Og i øvrigt er det ikke kun kvinder, der skal være anstændigt påklædt. Det skal mændene også - som absolut minimum skal området mellem navle og knæ være tildækket. For kvinderne gælder det som regel, at alt - undtagen hænder og ansigt skal være tildækket..