Vælgerne holdt for nar. KOMMUNALVALG: Vælgernes ønske var klart; borgerligt flertal i Thisted Kommune. Med 15 ud af 27 mandater. . Et ønske som Venstre ganske enkelt så bort fra. Uden så meget som én gang på valgaftenen at samle de 15 borgerlige mandater om samme bord valgte Venstre og Niels Jørgen Pedersen at eksekvere en nøje tilrettelagt konstituering med Socialdemokratiet. Dermed passerede muligheden for en borgerlig drevet kommune. Til gengæld kan vælgerne se frem til en Socialdemokratisk borgmester.. Igennem flere år er der også fra hovedpersonerne bag den nye, smalle og skrøbelige konstituering, Ulla Vestergaard (Socialdemokratiet) og Niels Jørgen Pedersen (Venstre) blevet råbt ”vagt i gevær” over smalle konstitueringer, og under en hel valgkamp er der blevet prædiket, at det vigtigste for den nye kommunalbestyrelse var et bredt samarbejde.. Socialdemokratiet og Venstre har på fornem vis statueret et eksempel på det at sige ét og gøre noget andet. Et eksempel, jeg kan garantere, at Liberal Alliance ikke følger de næste fire år i kommunalbestyrelsen – heller ikke selvom vi tilbydes fine (skatteborger betalte) titler. . Nu lyder det måske som om, at jeg ”piver”, men det er heldigvis ikke tilfældet. Som nyt kommunalbestyrelsesmedlem, der ikke har været en del af personintriger, skandalesager eller interne slåskampe i partierne, kan jeg blot konstatere: der er i særdeleshed behov for nye kræfter i Thisted Kommune. Politikere som ønsker at føre politik til fordel for borgeren og ikke til fordel for fine titler og poster. Politikere som er villige til at sætte handling bag ord efter valgkamp. Politikere som ikke giver køb på politisk ideologi.. Jeg ser frem til en kommunalbestyrelsesperiode, hvor liberale værdier og samarbejde skal i højsædet. Det har vælgere fortjent. Jeg ser frem til fire år, hvor borgeren skal i fokus og helst i samarbejde med alle partier på trods af en håbløs start.. Slutteligt skal jeg ønske al muligt held og lykke til Venstre og Socialdemokratiet med deres parløb de næste fire år. Vi er mange, der venter spændt..