2980 stemte på Bertelsen .  NYKØBING: Med 2980 personlige stemmer blev Hans Ejner Bertelsen (V) den suveræne vinder af kommunalvalget på Mors. Borgmesteren trak fire nye partifæller, med ind i gruppen, hvor der var genvalg til de nuværende otte.. - Jeg er så glad og stolt over det kandidathold, vi stillede med, og jeg ville ønske, de alle var kommet ind. Men jeg bliver også klar over, at det bliver nogle anderledes gruppemøder med disse yngre folk. Måske skal vi til at snakke børnepolitik lidt oftere, sagde Hans Ejner Bertelsen i aftes.. Borgmesteren blev hyldet med minutlange klapsalver af sit parti i den tilstødende gymnastiksal i Nykøbing Hallen, der var omdannet til Venstreland. Her takkede han alle, specielt kampagneleder Anders Kobberø og ”kongemageren”, tidligere borgmester Knud Erik Jensen, der også denne gang var taktikeren før og under de relativt korte konstitueringsforhandlinger, der blev overstået på et par timer.. De magede det sådan, at Hans Ejner Bertelsen selvsagt beholder borgmestersædet, mens Viggo Vangsgaard (S) bliver 1. og Meiner Nørgaard (DF) 2. viceborgmester. Nørgaard beholder formandsposten i udvalget for teknik og miljø og også sin plads i økonomiudvalget ved, at Venstre afgiver en plads her. Venstre tager således kun en af formandsposterne i de fire faste fagudvalg, nemlig det sociale udvalg, hvor Henning Sørensen (V) fortsætter. Ellen Philipsen Dahl (DB) får maksimalt udbytte af sit ene mandat ved at beholde formandssædet i beskæftigelses- og erhvervsudvalget, mens den nyvalgte socialdemokrat Tore Müller overtager børne- og kulturudvalget fra den afgående partifælle Lauge Larsen.. Storsind i sejrens stund. Venstre valgte altså i sejrens stund at dele ledende poster ud til de øvrige tre partier, som man i flere tilfælde kunne have besat selv.. - Denne konstituering er den, jeg allerhelst ville. Jeg har haft et enormt privilegium i at sidde som borgmester i en kommunalbestyrelse, der havde mod til at træffe beslutninger og - med de drillerier, der er i politik - har vist en vilje til at samarbejde. Socialdemokratiet skal som næststørste parti have en formandspost ligesom Demokratisk Balance, der for fire år siden var hovedstøtten bag, at jeg blev borgmester, sagde Hans Ejner Bertelsen.. Han overtager også den omstridte formandspost for Morsø Forsyning efter Uffe Korsgaard (LA), der ikke opnåede genvalg. Foreløbig for et år, hvorefter det er aftalt, at et andet Venstre-medlem træder ind.. - Jeg ser nogle muligheder i forsyningen, som jeg gerne vil sætte i gang, og det tror jeg, at jeg skal bruge et års tid til, sagde borgmesteren i aftes.. Viggo Vangsgaard (S) havde været lige ved at forlade Nykøbing Hallen, fordi det trak ud med at blive inviteret med ved forhandlingsbordet.. - Men vi kom med, og selvfølgelig ville vi gerne have haft mere, men med det mandattal, Hans Ejner Bertelsen har opnået, har vi fået mere, end han var nødt til at give. Udover viceborgmesterposten og formandsposten i børn og kultur får vi næstformandsposten i socialudvalget, og vi får en garanti for, at han får ryddet op i forsyningen, sagde Viggo Vangsgaard, der til sammen kunne notere en beskeden tilbagegang for S - en plads i forhold til forrige valg, to i forhold til nu. . Meiner belønnet. Meiner Nørgaard (DF) følte sig belønnet for at have styrket den blå side med det ekstra mandat, som partiet var meget tæt på at få i 2013. Det kom med Anette Svindborg.. - Vi har vist en stabil og sikker linje for Mors, og vi har hele tiden bakket op om Hans Ejner Bertelsen som . borgmester, sagde Meiner Nørgaard. . Også Ellen Philipsen Dahl (DB) var tilfreds med konstituteringen.. - Jeg er glad, men jeg tror også, at vi får lov at beholde udvalgsformandsposten, fordi vi har sat en udviklingsdagsorden i gang, og har nogle ideer til, hvordan den følges op, sagde hun. . Hun ærgrede sig over, at Poul Kristensen ikke bkev valgt.. - Poul har været en stor og markant støtte. Jeg håber, han vil fortsætte, men ellers skal vi have unge ind i DB, sagde Ellen Philipsen Dahl..