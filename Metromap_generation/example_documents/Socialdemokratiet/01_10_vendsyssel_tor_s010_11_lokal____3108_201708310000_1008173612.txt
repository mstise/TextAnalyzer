Bro og Havn. PRIS: Hvad har takster over Storebælt nu med Frederikshavn at gøre?. Jo, i år 2000 købte Frederikshavn Kommune statshavnen i Frederikshavn for 270 millioner efter svære forhandlinger med daværende trafikminister Jakob Buksti.. Det var en ganske høj pris for havnen, sammenlignet med andre statshavne, der blev solgt i samme periode. Den høje pris blev forklaret med de store indtægter vi på det tidspunkt havde fra færgerederierne - cirka 50 millioner.. Vi var selvfølgelig klar over, at den store trafik med færgerne var særdeles følsom overfor takstændringer på den dengang nyåbnede Storebæltsbro.. Derfor prøvede Kommunen at få strikket ind i salgskontrakten, at havnens høje købspris skulle genforhandles, hvis taksterne over Storebælt blev ændret væsentligt. Det lykkedes kun at få indføjet denne klausul for en femårig periode.. Efter forbindelserne over Storebælt og Øresund nu efter en lang indkøringsperiode har vist, at en væsentligt del af trafikken er flyttet fra Gøteborg-Frederikshavn ruten til forbindelserne over Sund og Bælt, er indtægtsgrundlaget for Frederikshavn Havn faldet til det halve, altså cirka 25 millioner.. Såfremt regeringen - nu med statskassen i ryggen - går ind og halverer brotaksterne, sætter de færgetrafikken på Frederikshavn Havn skakmat, og hermed havnens primære indtægtsgrundlag.. Argumentet for at købe havnen til den meget høje pris er hermed bortfaldet. Frederikshavn Kommune forlanger som et minimum, såfremt taksterne på Storebælt bliver halveret, at få genforhandlet købsprisen for den daværende Statshavn.. Sagen har jo også noget at gøre med hele den overordnede trafikplanlægning. Få hjulene over på færgerne og få aflastet og omsejlet de tunge trafikknudepunkter over Øresund, gennem København og videre ad Storebæltsbroen over Fyn, hvor man aktuelt ikke har behov for yderligere trafik og til sidst Lillebæltsbroen og Trekantområdet.. Socialdemokratiet i Frederikshavn har henvendt sig til vores trafikordfører Rasmus Prehn og vores lokale MF’er Bjarne Laustsen for at få Christiansborg i tale om dette vigtige synspunkt..