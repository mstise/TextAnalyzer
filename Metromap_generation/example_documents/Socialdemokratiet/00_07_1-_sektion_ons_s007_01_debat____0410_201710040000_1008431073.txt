Tak, Øberg. S-KARAKTERISTIK: Tak til Bent Øberg for en præcis karakteristik af den socialdemokratiske udlændingepolitik (”På kanten” lørdag 30.9.). Kapløbet mellem DF, Venstre og Socialdemokratiet om den mest fremmedfjendske politik er et af den nyere politiske histories mest pinlige kapitler. Tænk, at man ikke længere kan kende forskel på Martin Henriksen, Marcus Knuth og Støjberg på den ene side og så Socialdemokratiet på den anden. Værdifællesskabet mellem de mest formørkede kræfter på højrefløjen og Socialdemokratiet vidner om, at noget er gået helt galt i det gamle, hæderkronede parti. Tilsyneladende kan kun et oprør fra neden få partiledelsen til at besinde sig på de klassiske værdier om solidaritet, medmenneskelighed og kampen for de svageste..