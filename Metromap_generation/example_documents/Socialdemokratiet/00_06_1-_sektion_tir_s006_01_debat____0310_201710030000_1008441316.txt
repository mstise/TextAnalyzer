Den sociale ”djævel”. Når Folketinget åbner klokken 12 med den pomp og højtidelighed, som demokratiets festdag tilsiger, vil statsminister Lars Løkke Rasmussen (V) sandsynligvis trække hovedlinjerne op for regeringens reform-ambitioner..  Men djævlen ligger i detaljen, og ”den sociale djævel” er i regeringens udspil om at fjerne momsstøtten til frivillige almennyttige og kirkelige foreninger på 150 millioner.. Så stort et beløb er ikke en detalje i sig selv, men i forhold til det offentliges milliardbudget nærmer det sig småpenge - navnlig set i lyset af tusinder af frivilliges gratis arbejdstimer, som ud over at hjælpe de svage faktisk også gavner samfundsøkonomien.. Den gode nyhed er, at forslaget på forhånd har et flertal imod sig: Socialdemokratiet, Dansk Folkeparti, SF og Enhedslisten.. Den dårlige nyhed er, at skatteminister Karsten Lauritzen (V) og hans regeringsfæller ville gennemføre det, hvis de havde magt, som de har agt. Den ”detalje” er djævlen også i.. På forhånd skal det ikke udelukkes, at der kan være brug for justeringer, men et beløb på 150 millioner er et direkte kvælertag.. Forklaringen kan kun være, at der skal skrabes i alle hjørner for at hente milliarder til at finansiere den skattereform, regeringen forestiller sig, men som heller ikke ser ud til ligefrem at få den letteste gang på jord.. I forvejen får flere svage grupper på over- førselsindkomster lov til at spytte i bøssen. En del af disse sårbare mennesker nyder gavn af de frivilliges indsats i mange små og større foreninger, så de kan altså blive dobbelt ramt.. Det er ikke en smuk genvej til billigere Lamborghini’er for nu at gentage erhvervsminister Brian Mikkelsens (K) fortalelse. Det er snarere en hån mod dem, der må betale momsen, hvis de selv køber en rollator eller investerer i en trehjulet knallert med indkøbskurv.. Regeringen ønsker fremdrift, og naturligvis skal der gang i adskillige hjul, men ideologisk hjulspin har en tendens til at sætte sorte mærker på dem, der bliver kørt over ...