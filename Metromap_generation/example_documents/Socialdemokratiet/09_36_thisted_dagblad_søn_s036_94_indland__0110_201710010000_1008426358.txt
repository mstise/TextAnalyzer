Nyt forsvarsforlig har Putin i kikkerten. INDLAND:. En af efterårets helt store politiske aftaler bliver det nye forlig på forsvarsområdet, som christiansborgpolitikerne skal mingelere på plads inden årsskiftet.. Det nye forsvarsforlig skal gælde frem til 2023, og selv om de reelle forhandlinger først går i gang efter Folketingets åbning på tirsdag, så har indholdet længe været debatteret i forsvarskredse.. Dermed tegner der sig et overordnet kursskifte for Forsvaret, der fremover skal fokusere mere på at sikre sig mod russisk ekspansion i Arktis og især i østersøområdet.. Her er de forventede hovedpunkter i det nye femårige forlig, som regeringen, Dansk Folkeparti, Socialdemokratiet og De Radikale kommer til at stå bag:. Økonomi. Regeringen har lovet at give Forsvaret et ”substantielt løft”. Hvor meget er uvist, men ifølge de fleste iagttagere vil det årlige budget for Forsvaret på 21 milliarder kroner formentlig blive løftet med mellem 3 og 5 milliarder kroner.. Da der er et hul i regnskabet for det nuværende forsvarsforlig på cirka 1 milliard kroner fra indkøbet af kampfly samt en ny aftale for veteraner, skal Forsvaret dog først effektivisere for denne sum.. Forsvarschef Bjørn Bisserup skal altså først vise, at han kan præstere mere for de samme penge, før Forsvaret får tilført de nye milliarder, der bringer Danmark tættere på Natos målsætning om, at medlemslandene skal bruge mindst to procent af deres bruttonationalprodukt (bnp) på militæret.. Hæren. Hæren er det af de tre værn, der ser ud til at få flest kroner tilført i det nye forlig. . Forsvarsminister Claus Hjort Frederiksen har på forhånd luftet en idé om at skabe en såkaldt brigade, som vil gøre Danmark i stand til i længere tid at stå for hele spektret i en landmilitær operation - eksempelvis i et af de baltiske lande. . En sådan brigade vil formentlig omfatte omkring 4000 mand, hvoraf en stor del skal hentes internt i Forsvaret ved at lægge nogle af de nuværende støttefunktioner ind under hærens operative del.. Der vil dog også blive tale om at rekruttere nye soldater.. En brigade vil imødekomme Natos ønske til medlemslandene om i højere grad selv at kunne stå for militære operationer.. Søværnet. Danmarks tre nye fregatter skal i forbindelse med forsvarsforliget udstyres med våben.. De får med meget stor sandsynlighed penge til missiler, der kan nedskyde fjendtlige fly og krydsermissiler.. Dertil kommer formentlig grej til at bekæmpe ubåde med, hvilket dels vil sige et nyt sonarsystem til at lokalisere ubådene og dels nye torpedoer til at sænke dem.. Sonar og torpedoer skal monteres på Forsvarets nye Seahawk-helikoptere, der dermed får en afgørende rolle i ubådsbekæmpelsen.. Som et tredje punkt på Forsvarets ønskeliste er tomahawkmissiler, som kan affyres fra fregatter og med stor præcision ramme et mål på land. Det er dog langt fra sikkert, at der også bliver penge til denne type missiler.. Flyvevåbnet. Med beslutningen om at købe 27 F35-kampfly til en samlet pris af 56 milliarder, når driftsomkostninger medregnes, skal flyvevåbnet ikke regne med det store i forbindelse med det nye forsvarsforlig.. Efterretningstjenesten (FE). Cyberkrigsførsel er forankret under FE, og et bredt politisk flertal har varslet at styrke indsatsen uden dog at sætte kroner og øre på. Ikke mindst efter at det i sommer kom frem, at russiske hackere har haft adgang til mailkonti blandt Forsvarets ansatte.. Claus Hjort Frederiksen har desuden ytret ønske om, at Danmark skal have en fast mand i Natos Center for Cybersikkerhed, CCDCOE, i Estland.. Værnepligt. De Konservative og Dansk Folkeparti ønsker at forøge antallet af værnepligtige fra de nuværende 4200 til 10.000, mens især Liberal Alliance og De Radikale er imod.. En forsmag på slagsmålet kom i foråret, da Claus Hjort Frederiksen i et interview åbnede op for ”lidt flere værnepligtige”. Det fik straks Liberal Alliances leder, udenrigsminister Anders Samuelsen, til offentligt at gå i rette med forsvarsministeren.. /ritzau/.