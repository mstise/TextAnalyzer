Manglende grænsekontrol et svigt. GRÆNSER: Situationen i Sverige er så kritisk, at der straks bør indføres grænsekontrol ved den dansk-svenske grænse. Den svenske sikkerhedstjeneste, Säpo, har opgjort, at der er mindst 2.000 ekstremistiske muslimer, som bekender sig til vold, i Sverige. Det er et tal, som er steget voldsomt de seneste år. . Der er i omegnen af 12.000 afviste asylansøgere, som de svenske myndigheder ikke ved, hvor befinder sig. Ingen kender det nøjagtige tal. En af disse stod i april bag terrorangrebet i Stockholm, hvor han kørte en lastvogn direkte ind i en menneskemængde.. Og så har jeg slet ikke nævnt den eksplosion i banderelateret kriminalitet, drab og uro i ghettoområder, som på tragisk vis præger Sverige i disse år.. Man må spørge sig selv, hvor længe folk kan tro på regeringen, når dennes minister Inger Støjberg siger, at regeringen ikke vil tøve med at indføre grænsekontrol mod Sverige, hvis det bliver nødvendigt. Nu er det flere måneder siden, at Inger Støjberg på vegne af regeringen talte om grænsekontrol mod Sverige, og der sker absolut ingenting til trods for, at situationen i Sverige åbenlyst er ude af kontrol. Vi har også vores problemer i Danmark, bevares, men i Sverige lader det til, at deres myndigheder nærmest har opgivet at opretholde lov og orden.. Der er tale om et alvorligt svigt fra regeringens side. Og det hjælper naturligvis ikke at Socialdemokratiet i denne sag tilsyneladende har deponeret deres holdning hos regeringen. Socialdemokratiet vil kun have grænsekontrol, hvis regeringen vil. Men hvorfor egentlig det? I sidste ende bærer alle de partier, der afviser grænsekontrol en del af ansvaret. . Problemet er, at ministeren netop tøver med at gøre det nødvendige, og det er stærkt kritisabelt. Det er et svigt af danskerne..