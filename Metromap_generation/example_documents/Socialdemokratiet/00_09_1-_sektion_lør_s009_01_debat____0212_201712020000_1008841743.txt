Til gavn for hele landet. FORSVAR: Bjarne Laustsen forklarer i sit indlæg 24.11. ”Kun til gavn for Københavnere”, hvordan han er en sand sognerådspolitiker – Nordjyllands ukronede Messias. Underforstået, at vi andre nordjyske folketingsmedlemmer ikke deler samme interesse. Indlægget er dog fyldt med halve sandheder og historieløse påstande. . Jeg er ikke meget for at skrive disse lidt gnavne indlæg, men når Bjarne Laustsen forsøger at male fanden på væggen og skabe unødig ængstelse blandt forsvarets folk i Nordjylland, føler jeg, det er nødvendigt at rede trådene ud. Hvor den 3. eskadre kommer til at ligge, er en del af de igangværende forhandlinger. Når Bjarne Lausten skriver, at regeringen ønsker, at den skal ligge i Korsør, beror det på postulater. Regeringens forsvarsudspil tog ikke stilling til placeringen af den 3. eskadre. Som nordjysk folketingsmedlem ønsker jeg lige så vel som Bjarne Lausten, at den 3. eskadre bliver placeret i Frederikshavn. Jeg selv og Venstre i Frederikshavn har også ytret ønske om dette til ministeren. . Så kunne vi dog bare blive enige om, at vi alle nordjyske folketingsmedlemmer kæmper samme sag? For Nordjylland har noget at byde på. Og derfor skal 3. eskadre placeres i Nordjylland. Det er ikke noget ønske, som Bjarne Laustsen har patent på!. Det er dog lidt ironisk, at mens Bjarne Lausten hopper og springer for at få udvidelser i Frederikshavn, så mener hans egen formand, Mette Frederiksen, at Korsør ”ligger rigtig godt”. Mette Frederiksen stod således med den nu kommende halve borgmester fra Slagelse i Korsør og sagde, at det netop var i Korsør, der skulle investeres. . Jeg har fuld tiltro til, at der fortsat vil være en god fordeling af forsvarets arbejdspladser rundt om i Danmark med det kommende forsvarsforlig. Venstre har været garant for at sikre flere arbejdspladser til alle dele af Danmark. Under den tidligere SR-regering blev der flyttet flere statslige arbejdspladser ind til København. Det gør vi op med, og Venstre udflytter statslige arbejdspladser – og jeg må minde om, at Socialdemokratiet har været meget kritisk i den proces.. Bjarne Laustens underlige postulater fortsætter, når han taler om, at Socialdemokratiet siger nej til besparelser i Beredskabsstyrelsen. Jeg håber meget, at et af resultaterne af disse forhandlinger bliver, at der tilføres flere ressourcer til Beredskabsstyrelsen, da den tidligere regering jo som en tyv om natten fjernede et ganske anseligt beløb, da Vækstpakken i 2014 skulle finansieres. Efterfølgende har vi sikret, at der ikke, som en konsekvens af socialdemokraternes finansieringsudfordringer, blev lukket nogen beredskabscentre.  . I regeringens udspil til forsvarsforlig foreslår vi en substantiel investering i forsvaret som et stærkt værn om Danmark og danskernes frihed og tryghed. Det er en vigtig og samtidig tiltrængt investering, som i fællesskab med de andre medlemmer af Nato tjener som en kollektiv afskrækkelse over for andre lande. Venstre tager danskernes sikkerhed alvorligt. Vi sætter handling bag ordene. Og vi er altså også andre, der tænker på, at Nordjylland kan løse en central del af disse opgaver!  .