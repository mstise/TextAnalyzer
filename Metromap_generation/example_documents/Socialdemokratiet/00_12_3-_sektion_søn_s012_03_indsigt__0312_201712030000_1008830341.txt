De drog mod vest, jobbene. Statsansatte i København bider negle i denne tid. Borgmestre i provinsen venter spændt, som før julegaverne åbnes. En ny omgang udflytning af statslige arbejdspladser er i ovnen - eller i lukkede kuverter. Sidste gang, i efteråret 2015, turde ministerierne ikke bruge e-mail, men tyede til gammeldags papirbreve, da der skulle kommunikeres internt om placeringen af de dengang 3900 arbejdspladser. Det her er superfølsomt. . Første udflytning skabte glæde lokalt, men et mindretal af erfarne folk er flyttet med, så nogle opgaver er blevet forsinket, nogle voldsomt. Under en fjerdedel af de ansatte er flyttet med eller pendler til det flyttede job. Prisen for flytningen er opgivet til omkring 800 millioner kroner. . Den seneste runde udflytning er kun lidt over halvvejs gennemført, siden den blev annonceret i oktober 2015. Alligevel bebudede statsminister Lars Løkke Rasmussen (V) i oktober, at der her i december kommer en ny runde med ”flere tusinde arbejdspladser ude i landet”.. - Vi er i gang med at flytte statslige arbejdspladser i historisk omfang, sagde Lars Løkke Rasmussen i sin tale, da Folketinget åbnede.. - Der skal være en bedre geografisk balance, og vi skal også holde fast i den sociale balance, der er Danmarks styrke, lød det.. I planen fra 2015 fik Nordjylland 500 nye statslige arbejdspladser. Brønderslev fik 40 stillinger og en del af Styrelsen for Arbejdsmarked og Rekruttering, STAR. Den nye arbejdsplads i Brønderslev er især befolket af jurister. De arbejder med klagesager om a-kasse, ferieloven og dokumentation til udenlandske arbejdstagere.. Lederen, kontorchef Morten Bergulf, selv nordjyde, kalder opbygningen af den nye arbejdsplads for en fantastisk oplevelse. . - Det er et rigtigt sjovt kontor her, med gode folk, siger han.. Selv er han ikke flyttet til Brønderslev fra hovedstadsområdet, hvor hans familie stadig bor. Han pendler til København og bor i sine forældres sommerhus i Saltum Strand på de hverdage, hvor han arbejder i Nordjylland og ikke er til møde med den øvrige ledelse i København. To andre af de erfarne medarbejdere pendler tilsvarende. De deler en lejlighed i Brønderslev på hverdagene.. - Det var ikke kommet på plads, hvis de to i lejligheden ikke kunne gøre sådan, siger Morten Bergulf.. At få flyttet viden med til det nye sted er helt afgørende, når en arbejdsplads skal flyttes. Selv en uddannet jurist tager det tre-fire måneder at lære op gennem såkaldt sidemandsoplæring, fortæller kontorchefen.. - Der er ikke så mange, der laver det, vi laver. Man skal prøve det sammen med nogen, siger Morten Bergulf.. Kun to personer valgte at flytte bopælen til Brønderslev fra hovedstadsområdet, mens tre altså pendler. Resten er nyansatte, men ikke alle på én gang, da oplæringen skulle være til at overskue.. Kontorchef Morten Bergulf mener ikke, at succesen for det nye kontor skal måles på, hvor mange der flytter med, for der er reelt kommet 40 nye stillinger i Brønderslev. Hvor han selv er om fem år, vil han ikke gætte på.. Det gik ordentligt til. Flytningen til Brønderslev gik godt - efter omstændighederne, lyder det fra tillidsrepræsentant Anne Hedegaard, som repræsenterede de ansatte, der skulle til Brønderslev. Selv blev hun i København.. - Folk får et stort chok, når de hører, at deres arbejdsplads skal flyttes. De bliver rigtigt kede af det, fortæller hun.. Da processen så gik i gang, gik det ifølge tillidsrepræsentanten ordentligt til. Ledelsen lyttede til tillidsfolkene. Folk fik for eksempel mulighed for at prøve tre måneder i Brønderslev og få hjemmearbejdsdage. Rejsetid blev regnet med som arbejdstid. Der blev lagt planer for oplæring af de nye. . Ingen stod uden arbejde, da processen var slut. Men efter statsministerens tale om en ny runde er stemningen af en kommende fyringsrunde kommet tilbage. I den stressende ventetid spekulerer folk på, om de er i farezonen, fordi en del af deres arbejdsplads allerede er udflyttet, så resten lettere kunne følge med. . Flytningen af Geodatastyrelsen til Aalborg gik mindre heldigt. Flytningen kostede så meget ekspertise, at specialister nu flyves ind fra Storbritannien. En stribe vigtige søkort til Grønland er udsat i flere år. De skulle være klar i slutningen af 2018. På det tidspunkt vil styrelsen kun have en plan for, hvornår de 41 manglende kort bliver klar. I år er der produceret to kort. Samme antal forventes næste år.. - Hvis jeg stod over for beslutningen om at udflytte Geodatastyrelsen, ville jeg tage erfaringerne fra første udflytning til efterretning, har energi-, forsynings- og klimaminister Lars Chr. Lilleholt (V), skrevet til Folketinget. . Christian Juhl (EL) mener, at udflytningen er gået alt for hurtigt.. - Man kunne have spurgt folk, om de ville lave kortene færdige i København mod en bonus, har han udtalt.. Retssag om flytning. Flytningen af Statens Administration til Hjørring har ført til en retssag. En HK-regnskabsmedarbejder, som bor i Randers, fik besked om, at hendes arbejdsplads var flyttet fra Viborg til Hjørring. Det fordoblede hendes rejsetid i bilen, så den blev sat op til en time og 20 minutter - hver vej. . Hun mente, at det var en så kraftig ændring af arbejdsvilkårene, at der var tale om en opsigelse, som giver mulighed for fratrædelsesgodtgørelse og løn i opsigelsesperi. oden. Det afviste arbejdsgiveren. Den ansatte blev formelt bortvist, da hun ikke mødte i Hjørring. Parterne endte i retten, hvor regnskabsmedarbejderen vandt med støtte fra sin fagforening. Staten har anket til landsretten, hvor sagen kommer for i Viborg 9. februar 2018. HK’eren har fået nyt job tættere på Randers.. V: Noget gik bedre end andet. Erhvervsordfører i Venstre Torsten Schack Pedersen vil gå så vidt som at sige, at ”noget har kørt bedre end andet” ved udflytningen.  . Generelt vil regeringen gerne have danske arbejdspladser på danske hænder. Trods rekruttering helt uden for Danmark til Geodatastyrelsen mener Torsten Schack Pedersen fortsat, at flytningen til Aalborg giver mening, fordi uddannelsen af landsinspektører finder sted her.. - Selvfølgelig lærer vi af erfaringen, siger ordføreren forud for næste vogntog af flyttelæs. Hvor de ruller hen vil han ikke komme med nogen antydninger af. . - Grundlæggende har vi et politisk ønske om, at der skal være statslige arbejdspladser i alle dele af landet, efter at der over tid har været en tendens til at samle tingene i hovedstadsområdet, siger han.. Danmark allerede decentralt. På Aaborg Universitet er lektor Mogens Ove Madsen enig i, at der over tid er sket en centralisering i København. Kommunalreformen, som blev gennemført i 2007 af en Venstre-ledet regering, førte i høj grad til centralisering. Amterne, som opkrævede skat blev erstattet af regioner, som ikke gør det. Det førte til, at de statslige institutioner voksede, hvor de fandtes. . - Slotsholmen ville lettere kunne styre regionerne, siger forskeren om den københavnske ø, hvor meget af centraladministrationen er samlet.. I forhold til det samlede antal statsansatte - omkring 180.000 - er det meget få job, der er i spil nu.  . - Det er stadig pebernødder, ikke så omfattende i tal. Men det er omfattende, når man skal finde nye folk. Og det er godt for universiteterne i Aalborg og Aarhus, siger forskeren i Aalborg.. Samtidig foreslår han, at der bruges mere tid på at gennemtænke, hvad der er fornuftigt at flytte. . - Der har været meget hastværk i første runde. Det er lidt tjubang. Man kunne ønske sig en mere langstrakt proces, så noget af fagligheden er i behold, siger Mogens Ove Madsen.. Argumentet om at undgå hastværk har regeringen selv brugt, når det gælder den nye fiskeristyrelse, som er udskilt fra Landbrugs- og Fiskeristyrelsen efter uro omkring kontrollen af fiskeriet. Fiskeristyrelsen er netop flyttet til Udenrigsministeriet i stedet for til for eksempel Nordjylland, hvor meget af fiskeriet foregår. I denne sag foretrak regeringen imidlertid at få ro om administrationen af fiskeriet inden en eventuel udflytning.. Mogens Ove Madsen ser ”lidt symbolpolitik” i hele udflytningsmanøvren. Han har lagt mærke til, at Sønderjylland fik landbrugsstyrelsen, efter at det gamle landsmandsparti Venstre tabte mange stemmer i den landsdel ved folketingsvalget i 2015.. Forsker: Hellere udligningsreform. Mogens Ove Madsen peger på, at der er andet end udflytning, som kunne give mere vækst og beskæftigelse uden for hovedstadsområdet, hvis det er formålet. Landet trænger til en reform af udligningssystemet, så der kommer flere penge fra hovedstaden til provinsen, mener han.. - Hvis kommunerne fik samme udligning over hele landet, så havde de helt andre muligheder for at lave en beskæftigelsespolitik og få den offentlige service til at fungere, siger han.. Regeringens formål med udflytning er imidlertid som nævnt et Danmark i balance med statslige arbejdspladser i hele landet.. - Jeg synes, at det ville være mere ordentligt at få den balance ved at lave den udligningsreform i en fart. Jo hurtigere, jo bedre, siger samfundsforskeren. . De faglige argumenter for at flytte en række institutioner er svære at se, mener Mogens Ove Madsen, som i øvrigt også netop er valgt til regionsrådet, for Socialdemokratiet. . Kommunerne: Kom til os. En lang række kommuner har skrevet til regeringen for at pege på sig selv som velegnede de statslige job i næste runde. Morsø har foreslået en række konkrete arbejdspladser inden for fiskeri, landbrug, energi, veje, sundhed, ældre, SU og data. Jammerbugt har også skrevet, men ikke med konkrete forslag. De øvrige nordjyske kommuner har ikke skrevet til regeringen ifølge en opgørelse, som altinget.dk har foretaget.. Finansministeriet mener, at går det rigtig godt med den første runde af flytninger.. - Mere end 25 byer har fået nye statslige arbejdspladser, og den seneste status viser, at arbejdet skrider planmæssigt frem og samlet set følger den plan, der er lagt, siger innovationsminister Sophie Løhde (V) på en hjemmeside. Hun er sat i spidsen for arbejdet med at etablere statslige arbejdspladser uden for hovedstadsområdet. . Kun 2546 af 3900 stillinger var imidlertid flyttet i ministeriets seneste opgørelse fra september. Lige over halvdelen af institutionerne (23 af 44) var flyttet. Planen er stadig at nå ”størstedelen” inden nytår, altså om få uger.. Der er mindre travlt med at få evalueret den første runde. Rigsrevisionen har planlagt en vurdering midt i 2018. .