Politiske turtelduer. KOMMUNALVALG: Der tegner sig fortsat et uklart billede af dansk politiks mulige alliancer. De årlige fætter- og kusinefester i de to største partier kastede ikke lys over udsigterne.. Det mest markante fra møderne er snart de varme, men ikke hede sympatierklæringer, som Mette Frederiksen og Thulesen Dahl sendte hinanden – som turtelduer fra hver sit dueslag. Frederiksen hilste ”vores nye venner i Danske Folkeparti og vores venner i Det radikale Venstre”. Elegant formuleret!. Møderne bar præg af, at kommunalvalget står for døren. Ideen bag turtelduernes varme blikke og udtalelser om, at de to måske kan finde sammen, er, at det kan opfattes som et signal om, at noget lignende er tilladt på kommunalt plan. Det er ikke længere ugleset, hvis folkepartisterne hjælper en socialdemokrat med at kravle op på en borgmesterpost. Hos socialdemokraterne hedder det ikke som i Poul Nyrups tid: - Stuerene, det bliver I aldrig!. DET ER LANGT fra sikkert, at socialdemokrater lokalt vil mænge sig med Dansk Folkeparti. For ægte socialdemokrater med rod i det, der bredt omtales som ”bevægelsen”, er der mange politiske alen til de lokale DF’ere. I mange kommuner er DF’erne stædige enkeltsags-politikere med skepsis over for fremmede som det dominerende begreb i deres politik.. De to partiledere har imidlertid indset, at de kan udnytte hinanden. Skal den statsminister, som Mette Frederiksen går med i maven, undfanges, kunne Dansk Folkeparti være fødselshjælperen. Og Thulesen Dahl har gennem flirt med Socialdemokraterne et fortrinligt våben at tirre det borgerlige Danmark med. . Thulesen Dahl er en snu ræv. . Når ret skal være ret, er han i øjeblikket landets mest magtfulde politiker. Han og hans folk har snart monopol på udlændingepolitikken. De er arkitekterne bag den indvandrerpolitik, som regeringen med Inger Støjberg som bannerfører står i spidsen for. Hun lader sig ikke rokke, for arkitekterne sikrer hende solid opbakning – på det seneste også hos den bestemmende del af Socialdemokratiet. Ganske vist er grænsekontrollen ikke blevet gjort permanent – officielt da!. UTILFREDSHED kom frem på socialdemokraternes årsmøde, da høje røster kritiserede, at partiet accepterer det stop for kvoteflygtningen, som Støjberg har bebudet. . Det var et synligt tegn på, at der fortsat eksisterer gæve socialdemokrater, som ikke tænker taktisk, men med hjertet - akkurat som der i gamle dage fandtes stovte, retskafne venstremænd, konstruktive konservative foruden en smule radikale.. Et tydeligt tegn på det forestående kommunalvalg var Mette Frederiksens smukke ord om styrket ældrepleje og øget tryghed. Tja, hvem kan være imod det? Til brug i valgkampen var også hendes vel placerede bemærkninger om, at centraliseringen har taget overhånd siden den kommunale strukturreform, som indenrigsminister Lars Løkke Rasmussen fik gennemført i 2006. På det punkt har hun virkelig ret!. VURDERET PÅ AFSTAND var der færre vitaminer i Thulesens tale. Den var ikke som for år tilbage, da partiet kom til verden, og Pia Kjærsgaard tordnede for bl.a. lavere skatter, en mindre offentlig sektor og mindre bureaukrati. Stort set intet har partiet opnået.. Hvad med vennerne blandt de radikale? De holdt også årsmøde. På dem skal ikke spildes mange ord, for de er aldeles uden indflydelse og derfor uinteressante. De er snart som de to drømmepartier Enhedslisten og Alternativet. De har klare forestillinger om, hvad de opfatter som en bedre verden, men ingen realistisk politik, når det drejer sig om at realisere denne verden..