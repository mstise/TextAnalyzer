Uforståelig kritik af pensionsaftale. PENSIONSAFTALE: Jeg har helt ærligt lidt svært ved at forstå socialdemokratiets kritik af den pensionsaftale, som regeringen og DF indgik for et par uger siden. Hele formålet med aftalen er at gøre det mere attraktivt at blive lidt længere på arbejdsmarkedet og spare mere op til egen pension. Det er der da ikke nogen, der taber på? Særligt ikke, når DF har været afgørende med hensyn til at sikre, at pensionsalderen ikke skal hæves yderligere, og det hele skal ske af frivillighedens vej. . Jeg synes, det er glimrende, at vi gør det økonomisk ganske attraktivt at tage et par år mere på jobbet for de, der har lysten og helbredet til det. Helt frivilligt. Det er også fremragende, at vi med denne aftale sænker integrationsydelsen og afsætter en del af pengene, der dermed kommer i kassen, til at sikre, at flere indvandrere repatrieres til deres hjemland.. For mig at se får den socialdemokratiske finansordfører Benny Engelbrecht (29.6.) rodet sig ud i nogle forfærdelige selvmodsigelser, når han skal kritisere aftalen. . På den ene side er han dybt forarget over, at vi nu gør det muligt at spare langt mere op til pension de sidste år inden pensionsalderen uden at blive modregnet i folkepension og ældrecheck. Op til 50.000 kr. om året, når aftalen er fuldt indfaset. . Det er der jo ingen almindelige lønmodtagere, der har råd til, siger Engelbrecht. Nej, det er der givetvis en del, der ikke har. Men lur mig, om ikke bankerne snart tilbyder produkter, hvor man mange år i forvejen kan begynde at spare op på en konto, så man har penge til at sætte ind på ens pensionsopsparing og dermed udnytte den gunstige mulighed for at spare op til pension, vi nu tilvejebringer, når den tid kommer. . Det vil der være rigtig mange, som kan få glæde af.. På samme tid, som den gode Engelbrecht er dybt forarget over førnævnte mulighed for øget opsparing, så er han også vred over, at vi med aftalen rykker muligheden for at gå pension for egne opsparede midler, så man nu skal vente til tre år før pensionsalderen, før man kan trække sig tilbage, hvis man betaler selv. . Det vil gå hårdt ud over ufaglærte og faglærte, mener han. De selvsamme lønmodtagere, som slet ikke har mulighed for at udnytte de bedre muligheder for at spare op til egen pension, har altså råd til at spare så meget op, at de uden problemer kan trække sig tilbage fem år før pensionsalderen, må man forstå på den socialdemokratiske finansordfører Det hænger jo ganske enkelt ikke sammen, Engelbrecht.. Engelbrechts kritik af muligheden for at få udbetalt efterløn skattefrit er heller ikke helt fin i kanten. . Han sammenligner det med et kviklån, hvor man ikke kender renten. . Det er faktisk ikke en rimelig argumentation, når det nu også er en del af aftalen, at man som en selvfølge skal sikre sig, at alle berørte borgere naturligvis får den nødvendige information om fordele og ulemper, så de kan træffe et oplyst valg. . For nogle vil det være en rigtig god idé at hæve efterlønnen. For andre kan det ikke betale sig. Derfor er det også borgerens eget valg, om man vil hæve pengene. Det synes jeg faktisk er helt rimeligt og fornuftigt.. Lad mig slutte med at stille et spørgsmål til Benny Engelbrecht. . Hvis Socialdemokratiet kommer til magten efter næste valg, vil I så rulle det hele tilbage? Et klart svart udbedes..