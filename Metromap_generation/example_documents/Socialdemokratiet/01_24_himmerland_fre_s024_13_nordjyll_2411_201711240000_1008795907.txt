Kandidater ude og inde. FREDERIKSHAVN: På valgnatten blev Bjarke Dyhr Lynnerup fra Ålbæk valgt ind med 88 stemmer og fik det 18. og sidste mandat til Socialdemokratiet efter den første optælling af stemmerne. . Fintællingen viste så, at han stod helt lige med Claus Henrik Nedermark fra Frederikshavn, de havde 86 personlige stemmer hver. Så skal der ifølge reglerne trækkes lod, og vinderen blev Claus Henrik Nedermark.. - Men umiddelbart efter lodtrækningen besluttede valgbestyrelsen, at stemmerne skulle tælles om. Her fandt man en stemme med to krydser. Et kryds på Claus Henrik Nedermark og et kryds på Birgit Hansen, forklarer Marianne Lessel fra ledelsessekretariatet i Frederikshavn Kommune.. To krydser på samme parti gør, at stemmen er gyldig og betragtes som en partistemme.. - Det betød, at der igen blev ændret på, hvem der kom ind i byrådet. Bjarke Lynnerup havde fortsat 86 stemmer, mens Claus Henrik Nedermark fik 85 personlige stemmer, oplyser Marianne Lessel.. Lubi, som Claus Henrik Nedermark kaldes, havde faktisk opfordret folk til at stemme personligt, og han tror, at den vælger, der satte to krydser, gjorde det for sjov og ikke som en fejl.. - Egentlig ville jeg hellere slet ikke have været inde, end det her forløb. Nu vil jeg tillade mig at være ked af det et par timer, og så regner jeg med at blive indkaldt til byrådsmøder indimellem som første suppleant.. En hård politisk debut. Bjarke Dyhr Lynnerup har også haft noget af en debut i politik. . - Dem, der siger politik er kedeligt, skulle prøve at opleve det her. På valgnatten gik det op for mig, at jeg kunne komme ind på 88 personlige stemmer. Jeg havde regnet med, at det krævede mindst 120 stemmer. Da jeg så fattede, at jeg rent faktisk var valgt, skulle vi ud i lodtrækningen, som jeg tabte. Så kom omtælling, og nu er jeg så alligevel med. Det har været en hård tur ind i politik. Jeg er blevet flere år ældre de seneste dage, siger han med et smil..