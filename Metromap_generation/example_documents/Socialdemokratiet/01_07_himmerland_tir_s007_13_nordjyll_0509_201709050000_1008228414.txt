Venstre-kandidat vil af med små sygehuse. NORDJYLLAND: Venstre nærer intet håb om, at partiet kan besætte alle 41 pladser i regionsrådet ved valget til november. I hvert fald er der ”kun” 39 kandidater på partiets kandidatliste, der netop er gjort færdig ... Formanden for Venstre i Nordjylland, Birgitte Josefsen, fremhæver, at listen tæller både kvinder og mænd, yngre og ældre samt debutanter og mere erfarne kræfter. . Ti af partiets nuværende 12 medlemmer i rådet genopstiller. Kun Asta Skaksen fra Dronninglund og Svend Heiselberg fra Hanstholm har valgt ikke at stille op igen. Siden sidste valg er der også kommet et nyt navn i front, idet spidskandidaten Jess V. Laursen har ønsket at rykke længere ned på listen og har overladt førertrøjen til Lone Sondrup.. Nederst på listen står et relativt nyt Venstre-medlem, stud. jur. Sebastian Korsbakke Jensen, der indtil for kort tid siden fra medlem af Radikale Venstre, som han har repræsenteret som blandt andet kandidat til Europa-Parlamentet. I maj blev han på det nordjyske radikale årsmøde en af hovedpersonerne i en heftig debat om, hvorvidt et indgået valgforbund med Alternativet var lovligt eller ej - og endte med i protest at forlade årsmødet.. Nu har han helt forladt partiet. Det sidste giver han to grunde til:. - Jeg kan ikke være medlem af et parti, der vil bevare den nuværende sygehusstruktur, og som vil støtte Ulla Astmans genvalg som regionsrådsformand. Efter min mening er det en lappeløsning at opretholde sygehusmatrikler i eksempelvis Brønderslev og Farsø, som bare står og forfalder. Man bør samle den slags funktioner i Aalborg.. Er dét Venstres politik?. - Det står ikke i Venstres valgprogram, men jeg mener, programmet giver plads til at drøfte, hvad vi vil også på lidt længere sigt.. Du siger, at du ikke vil være med i et parti, der støtter Ulla Astman. Vil det sige, at du forlader Venstre, hvis partiet efter valget støtter genvalg af Ulla Astman til formandsposten?. - For mig er det vigtigt, at der er et alternativ til bare at give Ulla Astman endnu en tur som formand. Venstres spidskandidat, Lone Sondrup, er et rigtig godt bud, og jeg er sikker på, at hun vil være meget bedre end Ulla Astman. Ingen bør sidde så længe på en post, som hun har gjort. . Men Venstre kan jo komme i en situation, hvor man ikke selv kan besætte formandsposten. Skal man så undlade at indgå en konstitueringsaftale, der gør Ulla Astman til formand?. - Den er svær, for i en konstituering kan der ske mange ting. Jeg mener faktisk, alle andre partier i det nye regionsråd bør sætte sig sammen og lave en konstituering uden om Socialdemokratiet. Det vil sikre nytænkning, siger Sebastian Korsbakke Jensen.. Sondrup: Nej til centralisering. Venstres spidskandidat, Lone Sondrup, siger til NORDJYSKE, at hun måske tror, det nye partimedlem ikke helt kender partiets politiske linje:. - Vi går ikke ind for centralisering af sygehusvæsenet. De enheder, vi har i dag, er ganske udmærkede, og selv når vi får det nye universitetshospital, skal ikke alt samles der. Vi skal ikke bare flytte alt i Nordjylland til Aalborg.. Så det bliver ikke med Venstres stemmer, sygehusmatriklerne i Brønderslev og Farsø opgives?. - Ingen ved, hvad der sker over tid. Men det er på ingen måde noget, jeg ser ligge i kortene de første mange år.. Om Venstre-kandidatens holdning til formandsvalget i det nye regionsråd siger Lone Sondrup, at Venstre går efter at få mest muligt indflydelse.. - Jeg er Venstres kandidat til formandsposten. Kan vi ikke besætte den, så vil vi benhårdt gå efter at indgå i dén konstitueringsaftale, der sikrer os størst mulig indflydelse, siger Lone Sondrup..