Nye vilkår efter valg. BYRÅD: Kommunevalget er overstået. Kandidaterne puster ud efter en travl valgkamp. De nyvalgte glæder sig til nye udfordringer, og de vragede slikker sårene. . I Aalborg blev Socialdemokratiet den suveræne vinder, og partiet har for første gang efter Marius Andersens fald som bykonge for 35 år siden det absolutte flertal i byrådet. . På hele 17 af de 31 byrådstaburetter sidder der i de næste 4 år en socialdemokrat. Man må sige, at borgmester Thomas Kastrup-Larsens svendestykke blev honoreret med en guldmedalje. . SOM borgmester har Thomas Kastrup-Larsen anlagt en moderne og populær stil. Han stiller op til maratonløb, springer ud fra fem meter vippen ved åbningen af Vestre Fjordpark, åbner Ordkraft med sang og musik, skænker fadøl for de nytilkomne studerende, og hjælper dem med at flytte ind i landets mest attraktive ungdomsboliger. . Der er ingen tvivl om, at Thomas har godt fat i de unge nye tilflyttere, og det er sikkert ikke helt forkert at påstå, at rigtig mange unge simpelthen ikke kender andre politikere end ham. . Politisk har borgmesteren i sin første borgmesterperiode stået på den bølge af fremsyn og visioner, som blev skabt af den forrige borgmester, så Thomas Kastrup Larsen kan i sin anden periode som borgmester se frem til at blive stillet overfor nye og andre forventning. . Vælgerne har udnævnt ham til bykonge, og han skal nu til at synliggøre sine egne visioner for Aalborgs fremtidige udvikling. Borgmesteren har lagt an til et bredt samarbejde i byrådet, hvor alle skal kunne føle sig hørt. Det er et klogt signal, for med Socialdemokratiets nye magtfulde flertal i byrådet, bliver det i de kommende år en udfordring at stå fast på socialdemokratiske prioriteringer og beslutninger, og samtidig undgå at hjulene kører i magtfuldkommenhedens golde spor uden modtagelighed for andres forslag og synsvinkler.. VENSTRES FORSØG på at vride borgmestersædet væk under socialdemokraterne blev en total fiasko. Venstres tabte mandat gjorde ondt på partiet og selvfølgelig også på spidskandidaten, der heller ikke personligt fik et særlig godt valg. Partiet må hurtigst muligt i tænkeboksen for at lægge en strategi for den politiske linje i den kommende byrådsperiode. . En ny spidskandidat om fire år er nærmest en selvfølgelighed, men det er slet ikke nok, hvis de borgerlige partier skal komme bare i nærheden af at bide socialdemokraterne i haserne. Det er den borgerlige lejrs politiske profil i de kommende fire år, det handler om. Venstres to rådmandsposter har et indhold, som ikke giver ret meget politisk vind i sejlene. De borgerlige partier er alt for langt væk fra udviklingen af kommunen, vilkårene for erhvervslivet, sikring af at den nødvendige arbejdskraft er til rådighed og den grønne bæredygtige miljø profil. Emner der i høj grad også optager borgerlige vælgere. Skal de borgerlige hente ikke bare deres tabte mandater, men et par stykker mere tilbage fra Socialdemokratiet ved næste valg, så skal der power på disse vigtige områder. Ikke i valgkampen, men i valgperioden.. VALGET HALVEREDE Radikale venstre, men placerede paradoksalt nok for første gang i partiets historie en radikal på en rådmandspost. Den nye rådmand for Ældreforvaltningen er efter eget udsagn en ikke særlig markant politiker. Sandt nok – for os, der bare er tilskuere, kan ikke huske en eneste politiske udtalelse fra den kant i den forløbne byrådsperiode. Det er en stor mundfuld for en en-mandsgruppe at få en rådmandspost. Det kræver hjælp og større fra et politisk aktivt bagland, men om et sådant er til rådighed for den ny rådmand er tvivlsomt, da politiske aktiviteter i partierne mere er en undtagelse end en regel. Kritiske og alvorlige sager er uundgåelige indenfor Ældreområdet, og når først stormvejret rejser sig, er det ikke nok at være flink og fremkommelig, så kræver det også skridsikre politiske støvler.. DEN ALLERSTØRSTE nedtur oplevede SF’eren Jens Toft Nielsen, som fik det lidet ærefulde hverv at følge sit parti ud af byrådet. . For første gang i næsten 50 år er SF ikke repræsenteret i Aalborg Byråd. Det må have været et mareridt af de store for Jens Toft Nielsen at konstatere, at en kulturbro ikke var nok til et byrådsmandat. SF’s vælgere forventer større politisk bredde af partiet, end dets byrådsmedlem har kunnet honorere. Der skal mere til end broer og havnebusser. . SF har nu fire år til at genrejse partiet, få etableret et aktivt politiske miljø udenfor byrådet, skabe en bæredygtig politisk strategi og ikke mindst finde kandidater, der har potentiale til at mase sig ind i byrådet igen. Det er ikke nogen let opgave. SF’s image som lærernes, pædagogernes og de gamle 68`eres parti skal støves af. Måske skulle partiet tage lidt ved lære af borgmesteren og begynde at interesse sig for de mange unge, der strømmer til byen, og om fire år skal stemme i Aalborg for første gang. . I DET NYE ÅR starter en ny byrådsperiode, en ny virkelighed og nye vilkår. Både for dem, der er inde og for dem, der er ude. Måtte de alle smøge ærmerne op, og få det bedste ud af det mandat, de blev givet af vælgerne..