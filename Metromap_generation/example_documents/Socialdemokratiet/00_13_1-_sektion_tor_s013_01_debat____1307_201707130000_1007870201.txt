Nok ikke så dygtig. VENSTRE: Det er da godt, at Carl Frede Haugaard (5.7.) synes, at regeringen, styret af Lars Løkke, gør det godt. Vi, der kan se lidt længere end til vores egen næsetip, har jo slet ikke den opfattelse. Regeringen har jo ikke fået sin politik igennem, f.eks. forhøjelse af pensionsalderen for at give topskattelettelser. Heldigvis er det mislykkedes. . Nu vil de så prøve at narre efterlønnen fra folk. Det sidste store forlig blev lavet uden om regeringen, nemlig på transportområdet, hvor Socialdemokratiet blev enig med de øvrige partier om at fordele 760 mio. kr. til bedre og billigere kollektiv transport. . Jo, det er så sandelig en dygtig regering. Løkke reddede jo som bekendt sig selv som statsminister ved at invitere K og LA med i regeringen, men det har jo ikke gjort regeringen mere handlekraftig. Haugaard tror virkelig på, at det er Løkkes fortjeneste, det går godt i Danmark. Det går godt i hele Vesten, og deraf går det selvfølgelig også godt i Danmark.. Det er jo først, når der opstår krise i Vesten, at regeringen skal vise sit værd. Vi så jo sidst i starten af 00’erne, hvor det virkelig gik godt i hele verden og deraf også i Danmark, da daværende finansminister Thor Pedersen udtalte: ”Vi skal bare bruge løs, Danmark er så rig, at vi kan købe hele verden”. . Da der pludselig kom en stor finanskrise midt i nullerne, da så vi, hvor dårlig Venstre var til at tackle denne situation med deres meget svage finanspolitik, hvor der var mange banker, der gik ned med flaget og mange småsparere, som mistede en del penge. . Jo, Danmark var et af de lande, der blev hårdest ramt, takket været den borgerlige regering, så Venstre er nok ikke så dygtige som Carl Frede Haugaard gerne vil gøre dem til..