Løkke tager fiskene fra Esben Lunde. INDLAND: Han har længe gispet som et gælledyr på land, men mandag løb miljø- og fødevareminister Esben Lunde Larsen (V) tør for ilt og må nu afgive ansvaret for fiskeriet til sin ministerkollega Karen Ellemann (V).. Forud er gået et langstrakt forløb, hvor Esben Lunde har lagt sig ud med både politiske modstandere og støtter i en grad, så han har måttet lide den tort at se et flertal uden om regeringen gå sammen om en ny fiskeripolitik.. Og den form for splittelse duer ikke, erkender han.. - Jeg må konstatere, at der har været politisk uro om fiskeriområdet gennem længere tid. Det fortjener fiskerierhvervet ikke. Jeg håber, at en ny start med en ny minister nu vil få samarbejdet med fiskeriordførerne til at gå glattere, siger han i en skriftlig kommentar.. Ib Poulsen: Fin løsning. En af Esben Lundes største kritikere har været Dansk Folkepartis fiskeriordfører, Ib Poulsen, der derfor også er begejstret for udskiftningen på posten.. - Jeg synes, det er en rigtig fin løsning. Vi har fået en decideret fyring af ministeren, siger Ib Poulsen.. ”Fyringen” af Esben Lunde, der fortsætter med at være minister for sine øvrige ressortområder, kommer, inden han på torsdag i et nyt samråd skulle have forklaret sig i sagen om de såkaldte kvotekonger.. Her har ministeren været stærkt presset, siden han i april måtte ud og undskylde, at han ikke havde videresendt forslag fra embedsværket, som kunne gøre op med kvotekongerne.. Og dét samråd er ifølge politisk ordfører i Socialdemokratiet, Nicolai Wammen, grunden til at fyringen kommer nu.. - Der tror jeg, at statsministeren har vurderet, at nu går den ikke længere, og han har derfor valgt at trække stikket, siger han.. Tækkes DF. Ifølge Thomas Larsen, politisk kommentator på Berlingske, skal fyringen også ses som et led i regeringens strategiske ønske om at tækkes Dansk Folkeparti.. - Jeg ved også, at ledelsen i . Dansk Folkeparti har taget imod det her med meget stor tilfredshed og føler, at statsministeren er kommet dem i møde. Derfor har Løkke også sat ekstra point ind på goodwillkontoen med det her træk, siger han.. /ritzau/ .