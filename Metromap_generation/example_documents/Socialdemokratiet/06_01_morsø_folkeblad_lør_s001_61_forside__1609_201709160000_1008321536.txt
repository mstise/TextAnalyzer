Ellen Philipsen Dahl kan blive borgmester.  MORS: Borgmesteren på Mors kan fra næste år hedde Ellen Philipsen Dahl (DB). . Det scenarium er rykket tættere på, efter at den socialdemokratiske spidskandidat Viggo Vangsgaard i et interview i dagens avis siger, at hvis mandaterne falder sådan ud, at S ikke selv kan tage posten uden støtte fra Demokratisk Balance, og hvis dette parti står fast på, at prisen for et samarbejde er en borgmester, kan dette blive en realitet.. - Vi har tæt kontakt til Demokratisk Balance, og jeg har det udmærket med Ellen, så det kunne blive løsningen, hvis jeg ikke selv kan blive borgmester, siger Viggo Vangsgaard.. Ellen Philipsen Dahl skal derimod ikke regne med at blive borgmester med Venstres stemmer. Det siger den nuværende borgmester Hans Ejner Bertelsen (V):. - Venstre går til valg på, at jeg skal fortsætte som borgmester, og vi har netop indgået teknisk valgforbund med de tre øvrige borgerlige partier, der stiller op. Dem håber vi på at få flertal sammen med, og Demokratisk Balance er ikke med i det forbund, siger Hans Ejner Bertelsen.. Tanken er ikke fjern for Ellen. For Ellen Philipsen Dahl er tanken om at blive borgmester ikke fjern.. - Hvis jeg kan få opbakning fra andre, går jeg selvfølgelig efter borgmesterposten. Vi har hele tiden sagt, at vi ikke vil pege på en borgmester ud over os selv, og hvis det ikke kan blive mig, skal det blive den person, som vi kan få det meste af vores politik igennem hos, siger Demokratisk Balances spidskandidat.. Hvis du skal blive borgmester, ser det ud som om, at det skal ske med socialdemokratiske mandater bag. Er der noget i det partis politik, der skurrer hos jer?. - Nej. Lokalpolitisk vil vi alle gøre det så godt for Mors som muligt, og der er ikke noget i Socialdemokratiets program, som vi på ingen måder vil være med til. Men vi er ikke gift med nogen, siger Ellen Philipsen Dahl.. I dagens avis tager vi hul på serien med interviews med partiernes spidskandidater. Og vi lægger altså for med Socialdemokratiets spidskandidat Viggo Vangsgaard..