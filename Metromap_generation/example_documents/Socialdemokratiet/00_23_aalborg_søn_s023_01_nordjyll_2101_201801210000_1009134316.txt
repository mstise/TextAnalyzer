1489 danskere er parkeret uden hjælp. INDLAND: 1489 langtidsledige danskere på kontanthjælp er låst fast i en meget dårlig situation. De er ude af stand til at arbejde eller deltage i noget, som kan bringe dem i nærheden af et job. De kæmper med meget alvorlige sociale problemer, og helbredet er dårligt på grund af eksempelvis ubehandlet misbrug eller psykiske lidelser.. Alligevel har de været på kontanthjælp i fem år eller længere. Uden at få rette hjælp eller behandling.. Det viser en landsdækkende gennemgang af 25.000 langtidsledige kontanthjælpsmodtagere, som 89 kommuner er i gang med i forbindelse med projektet ”Flere skal med”. Det skriver Avisen.dk.. Formanden for Rådet for Socialt Udsatte, Jann Sjursen, finder det ”helt uanstændigt”, at hen ved 1500 mennesker sidder fast i systemet.. - Det er altså en gruppe mennesker med store problemer, som simpelthen ikke får den hjælp, de har brug for. Det kan vi ikke være bekendt, siger Jann Sjursen til Avisen.dk.. De 1489 langtidsparkerede socialt udsatte får Socialdemokratiets beskæftigelsesordfører Leif Lahn Jensen til at kræve, at regeringen og Dansk Folkeparti sætter kontanthjælpsloftet på pause. Det ligner ikke noget, at man med kontanthjælpsloftet rammer nogle mennesker, som er ude af stand til at arbejde.. - Det er helt tudetosset, at når nu de er i systemet, at man så vælger politisk at tage penge fra dem, fordi man så tror, at det får dem i arbejde, siger Leif Lahn Jensen til Avisen.dk.. Men regeringen har ingen planer om at pille ved kontanthjælpsloftet, fastslår Venstres beskæftigelsesordfører Hans Andersen (V). . Han påpeger, at de fleste af de socialt udsatte ikke bliver ramt af kontanthjælpsloftet, da de ikke modtager boligstøtte.. Han mener, at 1489 kontanthjælpsmodtagere har brug for socialhjælp og ikke flere penge.. - Det er først og fremmest social- op sundhedsforvaltningen, der skal ind og hjælpe de pågældende mennesker, siger Hans Andersen til Avisen.dk..