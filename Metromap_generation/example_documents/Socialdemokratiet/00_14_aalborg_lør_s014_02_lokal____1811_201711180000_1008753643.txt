Borgmesterduel uden skarpe skud. JAMMERBUGT: Ved LO-Jammerbugts borgmesterduel på restaurant Nordstjernen var den siddende borg- mester Mogens Gade fra Venstre og udfordreren, Socialdemokratiets Jens Christian Golding, enige om rigtig meget. Der var dog nuancer i holdningerne til de omkring 400 unge, som ikke er i gang med arbejde eller uddannelse - et emne, som kom til at fylde meget i debatten.. De 400 unge Jammerbugtborgere, der ikke har uddannelse og arbejde, kommer for manges vedkommende fra familier, der ikke har haft overskud til at støtte deres børn, og familier, hvor arbejdsløshed, sygdom og fattigdom fylder det meste i tilværelsen.. - De unge, der ikke kommer i gang med en uddannelse, har haft en rigtig svær opvækst. De har ikke fået det klap på skulderen, som alle har brug for. Her skal vi som kommune nok gøre noget mere, få virksomhederne til at oprette flere praktikpladser, for de her unge kan ikke alle overskue at tage ud af kommunen til Thisted, Brønderslev eller Aalborg for at tage en uddannelse. Et praktikforløb er nemmere at overskue for dem, sagde Jens Chr. Golding.. Kandidaterne var enige om, at der skal tages fat i problemerne tidligere i de unges liv. Ellers vil antallet af unge uden uddannelse og arbejde ikke blive mindre.. - Vi har ansat en uddannelseskoordinator, og vi skal have fokus på det her allerede fra barns ben. Det er utroligt vigtigt sådan fremadrettet. 400 er for mange, men det går den rigtige vej. Og forældrene har jo også et ansvar her, sagde Mogens Gade.. Kompetent ledet møde. Mødet blev kompetent ledet af Jesper Falkenberg fra Metal, Aalborg. Han gjorde opmærksom på, at også Jammerbugt Kommune står over for en katastrofal mangel på arbejdskraft. Der er altså brug for at få de 400 unge i gang.. Jens Christian Golding advokerede her for en håndholdt indsats overfor unge i praktik. . - Som nogen af jer måske ved, har jeg et byggefirma, og jeg vil fortælle jer om en ung, vi havde i praktik. Den første dag kom han med sin bedstefar, og efter en time kom bedstefaderen og hentede han igen. Næste dag blev han i to timer, tredje dag blev han næsten hele dagen, og det gik faktisk godt. Da vi havde fyraften fredag og sagde til ham ”Vi ses på mandag”, sagde han nej, for han skulle kun være hos os i en uge. Der er tale om unge mennesker, der måske har svært ved at tage bussen til nabobyen, og de skal håndholdes af jobcenter og kommune. Os ude i virksomhederne skal være parate til at hente dem derhjemme, når vi alligevel kører forbi med lastbilen, sagde han.. Kandidaterne var også enige om, at der ikke bare skal arbejdes med den unge. Familien skal inddrages.. - Vi skal tage hånd om hele familien, og give den unge et bedre forbillede end det, de måske har lige foran sig. Vi arbejder struktureret med at støtte den hele familie, og der er flere gode initiativer i gang, sagde Mogens Gade.. Sidste spørgsmål fra salen udløste spredte klapsalver:. - Hvorfor er det egentlig, at vi afholder valg? I er jo enige om det hele, og I lover det hele.. I hvert fald lovede de to kandidater, at der igen skal laves mad på kommunens plejecentre. Dertil kom et løfte om et bedre akutberedskab, affødt af et spørgsmål fra salen om, hvovidt det kunne være rimeligt, at en ung, der har forsøgt selvmord, skal vente flere uger på at få hjælp.. - Vi er nødt til at se på akutberedskabet. Det, som spørgeren fortalte, kan vi ikke stå på mål for politisk, sagde Mogens Gade..