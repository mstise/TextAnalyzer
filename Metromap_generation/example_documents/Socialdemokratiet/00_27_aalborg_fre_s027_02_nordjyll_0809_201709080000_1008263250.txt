Flertal udenom regering holder tog på sporet. INDLAND: Fynboerne jubler, oppositionen gnider sig i hænderne, og regeringen står endnu engang tilbage og river sig i håret.. Glæden og frustrationerne skyldes, at et flertal udenom regeringen torsdag fandt to milliarder kroner til bedre kollektiv trafik.. Dermed er der endnu engang opridset to forskellige veje for transportområdet.. Trekløverregeringen prioriterer bedre veje og færre penge til DSB i sit finanslovsforslag. Aftalepartierne i togfonden vælger en anden vej og gennemtrumfer aftalen om bedre kollektiv trafik.. Dansk Folkeparti, Socialdemokratiet, Enhedslisten, De Radikale og SF præsenterede aftalen på Christiansborg i Socialdemokratiets gruppeværelse. Imens der var debat om regeringens finanslovsforslag.. Det blev udlagt som en stikpille fra støttepartiet DF til regeringen og transportminister Ole Birk Olesen (LA), som før har været på støttepartiets sigtekorn.. - Det er et relativt tykt billedsprog, men det betyder ikke, at de ikke vil lave finanslov med de blå. Man kan ikke krydskoble, siger Elisabet Svane, politisk redaktør på avisen Danmark.. Transportordfører Kim Christiansen afviser signalet.. - Det var det lokale, der var til rådighed, som havde en passende størrelse, vi kunne også have valgt Dansk Folkepartis. Det gør vi så næste gang, lød det.. Aftalen om togfonden blev i 2014 indgået af den daværende røde regering samt DF og Enhedslisten.. Den nuværende regering har løbende kritiseret partierne for en plan uden holdbar finansiering. Nordsøolien skulle finansiere aftalen, men de faldende oliepriser fik sidste sommer forligspartierne til at dele projekterne op i prioriterede faser.. Sidste år fik partierne trynet regeringen til at putte togfonden på finansloven, og det ser altså ud til at ske igen i år, så projekterne i første fase kan indledes næste år.. Transportministeren fremhæver, at ministeriets beregninger viser, at togfonden er underfinansieret med cirka 15 milliarder kroner.. - Så med de ekstra to milliarder kroner (til projekter i fase 1, red.) mangler der fortsat mere end 13 milliarder kroner, hvis hele togfonden skal realiseres, skriver transportministeren i en kommentar.. Aftalepartierne fremhæver omvendt, at pengene for den første fase nu er på plads. De har fundet pengene i aftalen om ”Bedre og billigere kollektiv trafik”, der blev indgået af samme forligskreds i 2012.. Den blev oprettet, da betalingsringen omkring København blev droppet og rummer fire milliarder kroner frem mod 2525.. Med den nye udvidelse ender togfondens første fase med at koste omkring 15 milliarder kroner. Anden fase vil koste knap 14 milliarder kroner.. Dansk Industri fremhæver, at der er brug for aftaler, som er bredt politisk forankret.. - Vi mener, at der er brug for en samlet masterplan, der giver både vejene og den kollektive trafik et markant løft, siger Michael Svane, branchedirektør i DI Transport.. Partierne er enige om en nordlig toglinjeføring på Vestfyn, som går uden om byen Skallebølle, selv om det er over 400 millioner kroner dyrere.. Det går imod Vejdirektoratets anbefaling fra kort før jul, men skåner skolen og syv til otte huse..