Socialdemokrater vil undersøge toiletforhold . MORS: Socialdemokratiets Pia Storm og Jakob Kortbæk vil have undersøgt omfanget af uhumske toiletter på øens folkeskoler. Det sker på baggrund af en kvalitetsmåling for 2016 på folkeskoleområdet, hvor eleverne udtrykker bred kritik mod toiletforholdene. Flere medier har også bragt historien om, at ulækre toiletter på skolerne er så stort et problem for nogle elever, at de helt undlader at gå på wc i løbet af skoledagen, og derfor ønsker de to socialdemokrater at afdække problematikken på Mors.  . - Det er bekymrende, at der blandt eleverne er en bred utilfredshed med toiletforholdene. Vi ved desværre, at hvis der ikke er ordentlige toiletforhold, så har det nogle uheldige konsekvenser. Enten vælger man at lade være med at spise eller drikke, ellers vælger børnene at holde sig hele dagen, hvilket kan have følgevirkninger, fortæller Jakob Kortbæk.. Derfor vil han og Pia Storm nu bede forvaltningen om at undersøge, hvad utilfredsheden med skolernes toiletter bunder i. . Pia Storm uddyber, at Morsø Kommune ikke har haft nok fokus på toiletforholdene på folkeskolerne ved de strukturændringer, man har lavet gennem perioden.. Skidt resultat af undersøgelse. - Vi har med ændringerne i skolestrukturen haft fokus på elevernes klasseværelser og legeområder. Desværre har vi nok haft for lidt fokus på toiletforholdene. Vi er nødt til at finde ud af, om der er tale om dårlige toiletforhold eller manglende rengøring, siger Pia Storm. . Senest har en undersøgelse fra Undervisningsministeriet spurgt 4.-9. klasserne i Morsø Kommune, om de mener, at toiletterne på deres skole er pæne og rene. Her svarer 41 procent af eleverne, at de er uenige i, at toiletterne på skolerne er pæne og rene. . - Når eleverne udtrykker sådan en utilfredshed, og vi kan se, at utilfredsheden har været der de seneste tre år, så er det noget, vi er nødt til at få undersøgt og gjort noget ved, fortæller Jakob Kortbæk.  .