- Afstumpede typer skal i fængsel. KØBENHAVN: Torsdag aften blev der igen skudt tre steder i København. Nogle accepterede tilsyneladende ikke, at justitsminister Søren Pape Poulsen (K) tidligere på dagen havde erklæret, at ”eskaleringen er på tilbagetog, fordi banderne er så pressede, som de er i øjeblikket.” . Men det er ikke den eneste modsætning i ugen.. I søndags mente rigspolitichef Jens Henrik Højbjerg, at politiet ”har de værktøjer, ressourcer og erfaringer, der skal til”. . Alligevel lancerede justitsministeren fredag endnu en plan mod banderne. Det skete på en politistation på det københavnske Nørrebro. Politifolk i skudsikre veste stod vagt ved indgangen.. Et af punkterne i den nye plan er, at der kræves registrering af folk, som vil bære skudsikker vest offentligt. Det gør nogle bandemedlemmer angiveligt.. Med 60 millioner kroner årligt vil regeringen supplerede den større antibandepakke, som blev aftalt med Dansk Folkeparti og Socialdemokratiet i marts. . Der skal ansættes flere folk. Omkring 25 specialister skal forfølge digitale spor, mens 25 andre skal lave forebyggende arbejde i udsatte boligområder. Det sker, efter at en stor gruppe politifolk, som skulle tage sig af det arbejde, i stedet har været sat til at kontrollere pas i lufthavnen ifølge TV2. . Justitsministeren lovede hård hånd mod banderne.. - Nu laver vi en bandepakke, der bare er benhård, hvor vi simpelthen putter de her afstumpede typer lang tid i fængsel. Så skal der komme en ungdomskriminalitetspakke i efteråret, hvor vi går langt mere ned i den værktøjskasse, der hedder mere forebyggende og bløde initiativer, sagde Pape. . Politiforbundet tilfreds. Formanden for politiforbundet, Claus Oxfeldt, tog godt imod det nye udspil, ikke mindst forsøget på at stoppe, at banderne får flere medlemmer.. - Alt i alt synes jeg, at det er et positivt udspil, sagde Oxfeldt i en film på Twitter.. Ikke noget om lavalder på 12 år. Dansk Folkepartis retsordfører Peter Kofod Poulsen er stærkt utilfreds med, at ministeren fortsat ikke er kommet med et udspil om at sænke den kriminelle lavalder fra 15 år til 12 år. Det ville gøre det sværere for banderne at rekruttere medlemmer, mener Dansk Folkeparti. . Inden valget i 2015 var der enighed om de 12 år mellem Venstre, Konservative, Liberal Alliance og Dansk Folkeparti. De havde et beslutningsforslag om det uden at kunne få flertal. Nu er flertallet der, men Søren Pape ville fredag ikke sige andet, end at der kommer et ungeudspil til efteråret. . Ifølge Peter Kofod Poulsen blev det lovet klar inden sommerferien.. - Det er stærkt utilfredsstillende, siger han.. Dansk Folkeparti vil holde fast i, at ungeudspillet skal indeholde en reel sænkning af den kriminelle lavalder til 12 år og ikke den blødere udgave, som står i regeringsgrundlaget.. I den nye plan for at bekæmpe bander indgår også at indsætte militæret ved grænsen for at frigøre betjente fra det arbejde ved grænsen. . Men den nyhed havde statsminister Lars Løkke Rasmussen (V) taget sig af i Aalborg en times tid forinden.. Hos Venstre skulle de også diskutere om burka og niqab skal forbydes. . Det kan komme til at gå ud over en plakat, som hang bagved Søren Pape Poulsen, da han holdt pressemøde. På plakaten havde en betjent standset trafikken, så en flok farvede fugle kunne passere gaden. Forrest i en bus med folk i mange farver sad en kvinde - i niqab. . Leder, 2. sektion side 8.