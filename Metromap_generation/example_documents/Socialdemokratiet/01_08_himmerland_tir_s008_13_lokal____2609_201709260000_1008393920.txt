Huse forfalder - og   hvad så? . HOBRO: Nogle forfalder, andre går en uvis skæbne i møde. Kendte bygninger i Hobro - Klokhuset, Hobro Museum og Hobro Teater - kom på skift i fokus, da valgkampen i Mariagerfjord Kommune mandag blev skudt i gang i studiekredsen på Hobro Bibliotek. . Ni af de ti lister, som stiller op til kommunalvalget i Mariagerfjord Kommune, var repræsenteret i et panel. Publikum bestod af cirka 50 ældre medborgere, og debatten blev styret af fhv. redaktør Jørgen Tøttrup. . En borger ville vide, hvad kommunen agter at stille op med Klokhuset på Jernbanegade og en ligeledes stærkt forfalden ejendom på hjørnet Skibsgade/Adelgade i Hobro. Borgmester Mogens Jespersen (V) svarede:  . - Klokhuset er privat ejet. Så længe det ikke er til fare for andre, kan vi ikke gribe ind. Der er stillet hegn op, der hvor altanerne kan falde ned, sagde Mogens Jespersen, der mener at vide, at der bor polakker i ejendommen. . Hvad angår Adelgade/Skibsgade er den fondsejet, og kommunen støtter planer om at vælte den. Boligselskab og private står på spring til at opføre nye boliger på stedet, oplyste han. . Der går rygter i byen om, at enkesædet, Hobro Museum, skal flytte ud på Fyrkat. . Det er rigtig nok, og blandt andre Jan Andersen (DF) hilser det velkomment. De fleste turister i Hobro besøger Fyrkat, og nu vil de få hele historien. Peder Larsen (SF) efterlyste et bevaringsatlas, der blandt andet kan omfatte de historiske havneskinner i Hobro. . En spørger ville vide, i hvilken skuffe planerne for et kulturhus i Hobro Teater ligger? Der arbejdes skam på sagen i et særligt udvalg. Kulturhuset skal tænkes sammen med et campus, Himmerlands Teater mfl., så man får bæredygtige løsnin. ger, mente Leif Skaarup (S). . Jens-Henrik Kirk (K) ønsker sig et nyt samlet rådhus og kalder det er på høje tid, skolen i Mariager moderniseres. Casper Hedegaard (RV) mener man må se i øjnene, at udviklingen i kommunen koncentrerer sig om Hobro, hvor et nyt, samlet rådhus kan placeres i den nordlige del af byen. . Konkurrencen fra et kommende friplejehjem i Hobro fik Melanie Simick, Alternativet, til at frygte A- og B-plejehjem. Leif Skaarup (S) vil gøre det nemmere for ældre at få en plads på plejehjem og dermed komme tomme pladser i forkøbet. Mange forudser nemlig, at et af de to plejehjem i Hobro kan blive overflødigt, når friplehjemmet åbner. . Mange andre emner blev berørt. Bo Ritterbusch (Liberal Alliance) går fx ind for mindre bureaukrati, men har faktisk været med opnormere forvaltningen, så den kan overkomme flere byggesager.  . Miguel Valentin (Enhedslisten) bebudede, at han vil tage trælse sager på socialområdet op, såfremt det lykkes partiet at opnå valg denne gang. . I 2013 var Valentin i valgforbund med SF, som han ”afleverede” ca. 600 stemmer til. Denne gang er Radikale Venstre, som har sin egen borgmesterkandidat, kommet med.. Peder Larsen (SF) lod dog forstå, at valgforbundet mellem de tre partier er af teknisk karakter. Han og Enhedslisten agter at pege på Socialdemokratiets borgmesterkandidat, Leif Skaarup. .