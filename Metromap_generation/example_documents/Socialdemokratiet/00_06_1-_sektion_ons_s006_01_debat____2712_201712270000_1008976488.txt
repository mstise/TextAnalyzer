Blåt afdansningsbal. Naturligvis profiterer Mette Frederiksen og Socialdemokratiet på, at ballet i den borgerlige mere og mere ligner et afdansningsbal.. Den socialdemokratiske leder bliver med afstand - opbakning fra 45 procent af vælgerne - anset for at være troværdig ifølge en Megafonmåling for TV2 og Politiken 2. juledag. . I bunden skrumler Liberal Alliances formand, udenrigsminister Anders Samuelsen, rundt med bare syv pct., mens statsminister Lars Løkke Rasmussen (V) interessant nok har vundet troværdighed (29 pct.), mens Kristian Thulesen Dahl (DF) med én procent mindre har tabt terræn. Alt andet ville næsten være politisk naturstridigt, set i julelampens skær.. Det bliver kun værre for blå . Meningsmålinger er langt fra nagelfaste ”sandheder” - det er kun valgresultater - men tallene forstærker dog en bevægelse, der længe har været i gang. I dag er det blå blok, der gør arbejdet for socialdemokraternes fremgang og lederens popularitet, mens det i sin tid var rød blok, der under Helle Thorning-Schmidts tumultariske ledelse sikrede talrige plusser til navnlig Venstre og Løkke.. Så længe det varede dengang, for ”folkets gunst er idel dunst”, som skrevet står.. Men det varede længe nok til, at Socialdemokratiet mistede regeringsmagten - og denne gang risikerer det også at vare længe nok til, at Løkke må aflevere nøglerne igen på næste valgdag senest om halvandet år.. Krisen bliver ikke mindre af, at Martin Henriksen (DF) i julen fortsatte med at bebrejde regeringen, at den ikke vil bøje sig for paritets krav, mens DF naturligvis ikke agter at bøje sig en centimeter for regeringen!. Det er Store Byttedag i dag, men for Mette Frederiksen kan 17. juni 2019 (senest) vise sig at blive Store Udbyttedag ...