Skru ned for blusset. INDFLYTNINGSPLAN: Med lanceringen af anden del af regeringens store indflytningsplan – ”Bedre Balance II” – er det blevet tilstræbt at skabe et Danmark i bedre balance. Alle fem regioner har fået del i de nye arbejdspladser, heriblandt Region Nordjylland, som i anden omgang har fået 399 statslige arbejdspladser. I første runde fik landsdelen 517.. For mig at se er det ret mange statslige arbejdspladser, der ad to omgange er tilfaldet Nordjylland. I flæng kan jeg nævne Statens Administration i Hjørring, Geodatastyrelsen i Nørresundby, den kommende Motorstyrelse i Aalborg og nu også Lønmodtagernes Garantifond i Frederikshavn. Også Brønderslev, Brovst, Thisted og Løgstør tilgodeses i denne omgang med statslige arbejdspladser, ligesom Hobro får en uddannelsesstation for eksport og teknologi.. Ud af et samlet tal på 7924 statslige arbejdspladser har Region Nordjylland fået tildelt 916. Det virker for mig som en helt fair og rimelig andel. Der er jo også andre områder af landet, der mangler statslige arbejdspladser, og når man ønsker at skabe et Danmark i bedre balance, er det altså også vigtigt at tilgodese disse dele. Det gælder fx Vestjylland, Sønderjylland, Fyn og Sjælland.. Hvis man nu laver et regnestykke, der hedder indbyggertal divideret med antal af indflyttede statslige arbejdspladser ad de to omgange, giver det 588.962 nordjyder divideret med 916 job. Det vil sige et statsligt job pr. 643. nordjyde. Laver man samme beregning for Region Midtjylland, giver det 1.312.985 midtjyder divideret med 1.636 statslige job. Det vil sige et statsligt job pr. 802. midtjyde. Altså forholdsvis klart flere statslige job til Region Nordjylland end til Region Midtjylland. Samtidig skal man holde sig for øje, at placeringen af de ca. 600 arbejdspladser i forbindelse med forsvarsforliget endnu ikke er blevet afgjort, og her er Nordjylland da i høj grad også i spil.. Derfor undrer det mig også såre, at Ulla Astman kan hidse sig op til at mene, at Region Nordjylland er blevet snydt eller forbigået i denne omgang. Det er ingenlunde sandt. Nordjylland har fået 399 spændende statslige arbejdspladser, som med garanti vil være med til at gøre Nordjylland endnu stærkere og mere mangfoldigt. Det vil blandt andet give de dygtige unge mennesker fra Aalborg Universitet endnu bedre muligheder for at blive boende i Nordjylland efter endt uddannelse. Og det vil også skabe en masse jobmuligheder for andre faggrupper, herunder HK’ere. Alt sammen til gavn for hele regionen.. Med regeringens nye indflytningsplan er det tid for glæde, ikke for hængemuleri. Ulla Astman kunne jo i stedet reflektere over, hvor mange statslige arbejdspladser der blev flyttet fra hovedstaden til Nordjylland, da hendes partifæller fra Socialdemokratiet havde magten.. Så skru nu bare ned for blusset, Ulla Astman ….