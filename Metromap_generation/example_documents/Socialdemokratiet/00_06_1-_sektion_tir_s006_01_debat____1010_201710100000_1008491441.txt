Rød linje til bagbord. Utroskab skal koste, så allerede nu kender Mette Frederiksen (S) vilkårene, hvis hun som statsminister overskrider Enhedslistens politiske blufærdighedsgrænse.. Enhedslisten har ikke rene, men røde linjer, og bliver de overtrådt, er Pernille Skipper & Co. klar til at skippe en socialdemokratisk regering, ifald den kommer for tæt på højrefløjen, navnlig med aftaler i stil med Dong-salget og Helle Thorning-Schmidts skattereform.. Uffe Elbæk vil heller ikke lade sig tryne af en socialdemokratisk regering og afviser samarbejdsmåder, som SF og EL blev udsat for i samme Thornings regeringstid. Alternativet har dog ikke røde, men grønne linjer.. Hvad enten de to mindre partier befinder sig i det røde eller grønne felt, lægger Mette Frederiksen nu næppe kursen om til bagbord (venstre side, hvor lyset er rødt), for dér er indflydelsen forsvundet i skruevandet.. Rent matematisk har Socialdemokratiet, Dansk Folkeparti og Venstre tilsammen 65,3 procent af Folketingets mandater ifølge Berlingske Barometers vægtede måling 7. oktober. Tallene taler imod de røde trusler.. Matematik og politik hænger sjældent sammen, men det viser dog, at magten ligger i styrbords side - så Venstre (og regeringen) kan gøre lige nøjagtigt, hvad der passer Mette Frederiksen og Kristian Thulesen-Dahl (DF).. Vælgerflertallet har altid søgt derhen, hvor magten er - og omvendt. . Og det kan den sidste tredjedel af Folketinget sagtens være flintrende uenigt i. Men det betyder intet, hvis Mette Frederiksen kan manøvrere (eller lade sig manøvrere med), som det trods alt er lykkedes statsminister Lars Løkke Rasmussen (V) på lange stræk.. Lige så meget som Enhedslistens beslutning handler om afmagt, understreger den også, at de to såkaldte blokke ikke længere har den farve, blokkene plejer at have.. Og vil det overhovedet ske, hvis dagen kommer? Næppe, thi så er det mindst lige så meget Pernille Skipper, der lider skibbrud ...