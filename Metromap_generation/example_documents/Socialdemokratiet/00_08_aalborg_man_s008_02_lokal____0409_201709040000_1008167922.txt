Droppet vindmølleplan vækker glæde. GANDRUP: På næste møde i by- og landskabsudvalget bliver Øster Hassing Kær aflyst som nyt vindmølleområde.. Det har by- og landskabsrådmand Hans Henrik Henriksen (S) meddelt magistraten, og det vækker glæde blandt beboere i vindmølleområdet, fortæller Søren Roesdahl, en af flere talsmænd for borgerne.. - Det er en kæmpestor lettelse. Nerverne har været flossede hos rigtig mange mennesker gennem de år, vi har kæmpet mod vindmølleparken. Det har været et meget langt sejt træk, siger Roesdahl.. Aflysning var varslet. Beslutningen om at droppe at lave en lokalplan, der ville bane vej for fem vindmøller med en højde på 150 meter fra jord til vingespids, er ikke en fuldkommen overraskelse for modstanderne af projektet, idet by- og landskabsrådmanden allerede tidligere i år i NORDJYSKE betegnede projektet som dødt, efter at Venstre havde meldt ud, at de ikke længere ville støtte projektet.. - Der havde vi allerede en klar forventning om, at vindmøllerne ville blive sat i bero, men der er ikke noget, der er sikkert i politik, før der er sat en tyk streg under, siger Roesdahl.. At det er lykkedes borgerne at stoppe vindmølleparken, der skulle erstatte en eksisterende med væsentligt mindre møller i området, tilskriver han den rekordstore modstand mod projektet fra borgernes side.. - Med næste 3200 indsigelser har der ikke andre steder i Danmark været en så betydelig modstand. 104 indbetalte 4000 kroner til værditabsordningen, hvilket også er rekord, siger talsmanden, der påpeger, at tallene skal ses i sammenhæng med, at der heller ikke har været andre projekter i Danmark, hvor så store møller har stået så tæt på så mange borgere.. At protesterne åbenbart har haft effekt, tilskriver han det forhold, at politikere som udgangspunkt ikke er indstillet på at sætte vindmøller op steder, hvor der er stor modstand blandt borgerne.. Borgere overså vindmølleplan. At der alligevel opstod en situation, hvor en plan var tæt på vedtagelse, så sent som i januar var både Venstre og Socialdemokratiet indstillet på at gennemføre projektet, tilskriver han, at der i den tidlige fase, hvor det politiske grundlag blev skabt for parken, ikke var stor opmærksomhed blandt borgerne om, hvad der var i vente.. - Meget få opdagede, at der var større møller i vente i området, da der tilbage i 2004 blev taget fat på den overordnede vindmølleplan, siger han med reference til den politiske aftale, der udpegede ni områder i kommunen, herunder Øster Hassing Kær, som steder egnet til fremtidens vindmølleparker.. - Og fordi reglerne var blevet overholdt forud for vindmølleplanen, var politikerne ikke klar over, hvor stor modstand, projektet ville . møde, før lokalsamfundet i 2015 reagerede. Jeg forstår egentlig godt, at politikerne undrede sig over, hvad det var det skete, siger talsmanden, der ser sagen som et eksempel på, at man fra kommunalt hold altid bør sikre sig, at borgerne er vidende om, hvad der kommer til at ske.. På politisk tomandshånd. - En to spalters annonce i Hals Avis var ikke nok, siger Rosdahl, der tilskriver det indsatsen af den lokale byrådskandidat for Venstre Carsten Kristensen, at det lykkedes at ændre kursen.. - Vi var længe ligesom ikke i stand til at komme på tomandshånd med politikerne, men da Carsten Kristensen gik fra Liberal Alliance til Venstre lykkedes det, siger Roesdahl, der også anser den EU-dom, der tidligere i år såede tvivl om dansk miljølovgivning på vindmølleområdet, for at have tjent modstandernes sag, fordi det førte til, at projektet blev sat i bero..