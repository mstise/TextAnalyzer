SF’er må ikke være med. HALS: Byrådskandidat for SF Allan Norré Pedersen er utilfreds. Han er nemlig ikke inviteret med til de debatmøder, samrådene i den tidligere Hals Kommune har arrangeret som optakt til det kommende kommunalvalg - og det er der heller ikke nogen af hans partifæller, der er.. - Det undrer mig en del, da jeg kommer fra den gamle Hals Kommune og er født og opvokset i Vester Hassing, hvor jeg stadig har familie, siger han.. Formålet med debatmøderne, som afholdes i både Vester Hassing, Ulsted, Gandrup og Hals, er blandt andet at sikre lokal repræsentation i det kommende byråd, og derfor har arrangørerne kun inviteret kandidater, som bor i området. Men i et svar til Allan Norré understreger formanden for Gandrup Samråd, at han naturligvis er velkommen som almindelig borger og tilhører. . Men det er ikke godt nok, mener SF’eren. - Vi har jo også en kandidat - nemlig Erland Gudiksen - som bor i Gandrup, og han er heller ikke inviteret. Og det synes jeg er forkert, for i vores parti har vi jo ikke en intern fordeling af kandidater indenfor valgdistriktet - det er kun Venstre og Socialdemokratiet, der gør den slags, påpeger Allan Norré.. - Kun for lokale kandidater. I princippet er alle SF’s kandidater således opstillet i den gamle Hals Kommune. Og det har Allan Norré også forsøgt at forklare arrangørerne. Men de afviser alligevel at invitere flere end de oprindeligt planlagte kandidater fra Socialdemokratiet, Venstre, Den Sociale Fælles Liste, Fjordlisten og Enhedslisten.. - Forklaringen er ganske enkelt, at vi vil forsøge at få lokalbefolkningen til at stemme på lokale kandidater, og derfor har vi valgt at trække en streg i sandet ved dem, der bor i lokalområdet, forklarer formand for Gandrup Samråd Arne Jacobsen.. Han har vendt Norrés henvendelse med de øvrige samråd i den tidligere Hals Kommune, og holdningen her er den samme.. - Alle er naturligvis velkomne som tilhørere. Og den besked har vi for eksempel også givet de lokale landboforeninger, der også har henvendt sig. For vi er jo sat i verden for at repræsentere borgerne i området - ikke for at pleje særinteresser, understreger Arne Jacobsen.. - I mit hoved hænger det ikke sammen. Samrådene vil gerne høres, men det kræver da, at vi bliver inviteret, siger Allan Norré.. Kommer som tilhører. Han vil personligt være meget ked af det, hvis vælgerne i Hals-området tror, SF ikke gider komme ud til dem, og derfor har han også tænkt sig at dukke op som tilhører til alle de lokale debatmøder, hvor han kan.. - Men jeg synes altså, det er et demokratisk problem, at alle ikke er inviteret. Også fordi der mig bekendt er en af de inviterede socialdemokrater, som bor i Aalborg, så arrangørerne håndhæver ikke engang deres egne regler, tilføjer han..