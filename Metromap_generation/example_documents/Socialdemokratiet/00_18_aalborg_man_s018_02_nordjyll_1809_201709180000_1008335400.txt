RV kræver indflydelse for statsministerpost til S. NYBORG: Socialdemokratiets formand, Mette Frederiksen, bliver slet ikke stats- minister uden støtte fra Radikale Venstre. Sådan er kortene givet, fordi Dansk Folkepartis formand, Kristian Thulesen Dahl, ønsker en regering bestående af Venstre og Dansk Folkeparti. Sådan lød beskeden fra Radikale Venstres leder, Morten Østergaard, ved partiets landsmøde i Nyborg i weekenden.. - Thulesen Dahl drømmer om en V-DF-regering. Så får Mette Frederiksen nok brug for os, hvis hun vil være statsminister. Vi gør hende gerne til statsminister, men ikke uden at få indflydelse, siger Morten Østergaard.. Kristian Thulesen Dahl krævede ved DF’s årsmøde i Herning, at Mette Frederiksen sætter Radikale helt uden for indflydelse på udlændingepolitikken, hvis hun skal stå for at danne regering efter et valg. Derved udfordrer Thulesen Dahl ikke blot Radikale Venstre. Han provokerer også SF, Enhedslisten og Alternativet, der peger på Mette Frederiksen som statsminister..  Modsat SF har Radikale Venstre både siddet i regering med borgerlige partier og Socialdemokratiet. Trods uenighed med S peger Morten Østergaard stadig på Mette Frederiksen som statsminister frem for Lars Løkke Rasmussen (V). Men på landsmødet advarede han Socialdemokratiet mod at tage nogen mandater for givet.. - I hvert fald ikke De Radikales, fastslog Morten Østergaard.. Ved landsmødet drøftede deltagerne også kommunalvalget i november i 98 kommuner og fem regioner.. Før landsmødet advarede politisk kommentator Hans Engell om, at Radikale Venstre mister deres kommunale magtposition, hvis partiprofilen Anna Mee Allerslev ikke genvinder sin post som Københavns beskæftigelsesborgmester. Hun har fået dårlig omtale i BT og Ekstra Bladet for at bruge Rådhussalen i København gratis til sit bryllup. Morten Østergaard støtter hende uden forbehold.. - Alle regler er fulgt. Jeg har ikke yderligere at tilføje, siger Morten Østergaard.. Selv om hun forklarer, at hun havde tjekket reglerne på forhånd, er det en svær sag at vinde ved ”folkedomstolen”./ritzau/.