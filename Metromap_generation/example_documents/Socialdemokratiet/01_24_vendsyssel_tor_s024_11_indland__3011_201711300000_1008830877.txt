Fængselsvæsen får ansigtsløft for millioner. INDLAND:  Et politisk flertal bestående af regeringen, Socialdemokratiet og Dansk Folkeparti er blevet enige om en ny aftale, der frem til 2022 tilfører Kriminalforsorgen 600 millioner kroner.. Pengene skal bringe det slidte fængselsvæsen ind i det nye årtusind, så man fremover forhåbentlig undgår nogle af de sammenstød, der har præget livet bag murene i de senere år.. I sommer blev flere fængselsbetjente overfaldet med knive, og så sent som i fredags blev betjente fra Politigårdens Fængsel i København og Aalborg Arrest kørt på skadestuen efter at være blevet overfaldet på deres arbejdsplads.. Derfor er fængselsbetjentenes formand, Kim Østerbye, også tilfreds med den nye aftale.. - Jeg er glad for, at politikerne har lyttet til, at vi igennem de sidste to år har været gennem de værste år i min tid som formand, siger han.. En del af de mange millioner skal bruges til at ansætte flere end 200 nye fængselsbetjente - heraf 40, der dedikeres til afdelinger med mange bandemedlemmer.. En anden del af pengene skal bruges til at bygge et nyt, moderne arresthus i københavnsområdet, som skal aflaste det overbelastede Vestre Fængsel.. I den forbindelse bliver et antal nuværende arresthuse lukket rundt om på Sjælland, hvilket ifølge Kriminalforsorgens direktør, Thorkild Fogde, er på høje tid.. - Det er en nødvendig fornyelse af Kriminalforsorgens organisation. Vi kan ikke blive ved med at basere os på en struktur, der stammer fra før det sidste århundredskifte, siger han.. Placeringen af det nye arresthus er ikke afklaret, men ifølge aftaleteksten skal det være i nærheden af en motorvej, så transporten af arrestanter bliver lettest mulig.. Det er heller ikke afgjort, hvilke nuværende arresthuse der skal lukkes.. - Det er ærgerligt, at mange kolleger kommer til at miste deres arbejdspladser i de små arresthuse. Samtidig må vi dog sige, at det giver mening at samle fangerne i et moderne byggeri med den sikkerhedsudfordring, vi står over for, siger Kim Østerbye.. Ud over flere fængselsbetjente og et nyt arresthus indeholder aftalen også planer om at omdanne Jyderup Statsfængsel til et ”egentligt kvindefængsel”.. Samtidig vil politikerne med aftalen gøre livet mere surt for kriminelle udlændinge, der er dømt til at blive . udvist efter afsoningen i Danmark.. De skal fra næste år samles i et ”udvisningsfængsel” - et særligt afsnit i Ringe Statsfængsel, hvor der kun skal sidde udvisningsdømte.. Her vil der ikke være samme sociale tilbud - eksempelvis behandling for stofmisbrug - som i andre lukkede fængsler.. Aftaleparterne vil ikke spilde penge på dømte, der alligevel skal ud af landet, og som noget nyt vil de udvisningsdømte også få indefrosset 15 procent af deres løn i fængslet til at betale for egen hjemrejse.. Det er kun rimeligt, mener justitsminister Søren Pape Poulsen.. - Alternativet er, at andre skal betale, og det er dig og mig og alle mulige andre. Jeg synes, at det er meget rimeligt, at vi siger, at vi hjælper dem med at lægge lidt til side, så de kan finansiere den rejse, de skal på, siger han.. De indsatte tjener cirka 10 kroner i timen..