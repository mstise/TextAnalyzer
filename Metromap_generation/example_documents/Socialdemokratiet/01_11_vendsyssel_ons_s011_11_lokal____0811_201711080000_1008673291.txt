Hvad blev der af skolerne?. SKOLEDISTRIKTER: Den anden dag havde jeg et ærinde i Hirtshals. Jeg kørte ad den gamle landevej igennem blandt andet Tornby. Her så jeg skolen, men stor var min forbavselse, da der på gavlen af Tornby skole står: Hirtshals skolecenter, undervisningssted Tornby. Hvad pokker betyder det? Hvad er der nu galt med at hedde skole?. Det betyder noget for den ejerskabsfølelse, man føler overfor ens arbejdsplads, når man ikke kan se det logiske i tingene. Det betyder noget for den måde, man omtaler og behandler stedet på, både som ansat, forældre og elev. Jeg tror, det betyder ret meget, hvad vi kalder vores skoler.. For nogle år siden var der en skoleinspektør og en viceinspektør på hver skole. Det var deres skole, og de bestemte. Nu er der en distriktsleder, med et utal af ledere under sig. Distriktslederen sidder på én matrikel, og de andre ledere er så spredt ud over skolerne. Har man som leder på et undervisningssted den samme ejerskabsfølelse som tidligere? Jeg tvivler stærkt på det.. I dag har hver skole heller ikke en bestyrelse. Der er en bestyrelse for distriktet. Det er lidt svært at se det smarte i det.. I Venstre vil vi have navnene tilbage til skolerne. En skole skal hedde en skole.. Vi vil have ro omkring skolerne. Socialdemokratiet har, de sidste fire år, lavet alt for mange reformer og tiltag, der ikke har kastet noget af sig, tværtimod.. Sidst men ikke mindst, skal der tilføres midler til området. Vi skal have styr på økonomien på skoleområdet. Ikke flere besparelser med ”Salami-metoden”.. Det vil Venstre..