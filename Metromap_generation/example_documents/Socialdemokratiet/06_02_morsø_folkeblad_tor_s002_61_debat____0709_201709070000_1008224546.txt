Skattereform rammer velfærden. SKATTELETTELSER: Regeringen forsøgte at skjule, at forslaget til skattereform først og fremmest gavner danskerne med de helt store lønninger. Men topskattelettelserne i forklædning blev hurtigt afsløret. De mest velstillede danskere vil Lars Løkke give 190.000 kr. i årlig skattelettelse. Hverdagens velfærd i ældrepleje, sygehuse, skoler og daginstitutioner vil betale en stor del af prisen. Det er socialt skævt og er slet ikke hvad Danmark har brug for.. Der er et bedre og mere retfærdigt alternativ. Skattelettelser til almindelige mennesker vil de fleste politikere gerne kunne give. Men først må man jo spørge, om der er råd? Og disponere penge til de vigtigste ting først. . Vi bør først sørge for finansiering til at styrke den fælles velfærd, der for ofte halter. Lad os investere i uddannelse, opkvalificering og målrettede vækstinitiativer til gavn for lønmodtagere og erhvervsliv. Og så er der behov for at styrke forsvaret og for at genoprette skattevæsenet, så der bliver færre fusk og fejl og mere tillid til at det fungerer effektivt. . Når de ting er klaret, så kan vi se, om der er råd til skattelettelser. Men tingene må tages i den rækkefølge.. Forslaget til skattereform skader velfærden. Det overser pensionisterne. Det skal gøre især de dyreste biler billigere, ikke de mest miljøvenlige. Det løser ikke de begyndende problemer med mangel på kvalificeret arbejdskraft.. I stedet for skattelettelser først, prioriterer Socialdemokratiet velfærden først. At der er kvalitet i tilbuddene og tid til den enkelte borger - den ældre på plejehjemmet, patienten på sygehuset, barnet i skole og vuggestue..