Forbud helt i orden . BURKA OG NIQAB: Burka og niqab skal forbydes i Danmark. . Længere er den sådan set ikke, hvis det står til os DF’ere. Dansk Folkeparti har gennem mange år kæmpet for, at det uklædelige, kvindeundertrykkende klædestof bliver forbudt, da det for os repræsenterer den reneste form for ekstremisme. Og det burde være blevet forbudt for mange år siden. Men glædeligt er det, at den Europæiske Menneskerettighedsdomstol nu har tilkendegivet, at den støtter op om Belgiens forbud mod niqab, og før det har justitsministeriet også klart sagt, at et forbud mod heldækkende dragter i det offentlige rum er foreneligt med grundloven. Så nu burde der ikke længere være mulige forhindringer, som resten af Folketinget kan henvise til. Nej, nu kan der kun stå politisk vilje i vejen for at gennemføre et forbud. Og mere glædeligt er det, at den politiske modstand mod et forbud er skrumpet gevaldigt ind i de senere år, og jeg hilser det selvfølgelig velkommen, at flere partier i Folketinget nu ser mere positivt på Dansk Folkepartis politik og ønske om et forbud. . De Konservative og Marcus Knuth fra Venstre udtaler sig som noget nyt positivt i forhold at forbyde heldækkende dragter i det offentlige rum, og Socialdemokratiets Henrik Sass Larsen har tidligere udtalt til Politiken, ”at burkaer er et overgreb mod kvinder, og vi syntes oprindeligt, at det var en god ide med et forbud. Men alle de eksperter, vi har snakket med, siger, at det formentlig strider mod grundloven”. . Siden Sass Larsens udtalelser har Justitsministeriet klart sagt, at et forbud mod heldækkende dragter er foreneligt med grundloven, så derfor burde et bredt flertal altså kunne støtte Dansk Folkeparti i denne sag. . Vi fremsætter derfor endnu en gang et forslag om at forbyde burka og niqab efter sommeren, og så må vi se, om folketingets andre partier er til noget i denne omgang, eller om det endnu en gang bare var varm luft og sommerballoner fra deres side. .