Politikere vil ikke centralisere, men... AALBORG: Ja og nej. Spidskandidaterne fra de partier, som bejler til en plads til Aalborgs Byråd, er tilsyneladende splittede i spørgsmålet om, hvorvidt kommunen skal lukke mindre plejehjem til fordel for større.. Ifølge en undersøgelse, som NORDJYSKE har lavet, er der i hvert fald flere, som slet ikke mener, der er sket en centralisering i de seneste år. Heller ikke selvom kommunen har vedtaget en såkaldt konsolideringsplan, hvor det senest er besluttet på sigt at lukke Elmely, Lollandshus og Ulstedparken og erstatte dem med større og mere tidsvarende plejehjem.. Tidligere i indeværende byrådsperiode har man besluttet at lukke Egestadshus, Litvadhus, Kærby Hvilehjem og Absalonsgård. . Den politik har mødt kritik, fordi mange har været glade for kvaliteten og nærheden i de mindre plejehjem, ligesom det nogle steder - som med plejehjemmet Ulstedparken i Ulsted - kan være en vigtig del af et lille lokalsamfund, der forsvinder.. - Jeg mener ikke, at der sker en centralisering på ældreområdet i dag. Vi leverer en meget decentral service, forklarer borgmester og spidskandidat for Socialdemokratiet, Thomas Kastrup-Larsen.. Han svarer - ligesom de fleste andre - ”nej” til spørgsmålet om, der skal ske fortsat centralisering omkring kommunens plejehjem.. - Der sker jo ikke en centralisering - der udbygges hvor der er behov. Derimod sker der en specialisering - bl.a. med flere demensplejehjem, hvilket jo udspringer af at flere (desværre) udvikler demens, supplerer ældre- og handicaprådmand og spidskandidat for Konservative Thomas Krarup.. Carsten Normann Munk (Nye Borgerlige), Anette Valentin (Fjordlisten), Tina French Nielsen (V) og Hans Peter Beck (LA) svarer også ”nej”, så Enhedslistens spidskandidat Per Clausen er ret alene om at sige ”ja”.. - Vi står ved den aftale, der er indgået. Men det er vigtigt, at plejehjemmene indrettes, sådan at der etableres overskuelige enheder for borgerne, forklarer han.. Daniel Nyboe-Andersen (RV) mener, at det kan forekomme i konkrete situationer, men han understreger dog, at der fortsat skal være plejehjem i alle større oplandsbyer.. - Der kommer flere ældre, og de lever længere. Men vi skal bygge nye plejehjem på en måde, så de bliver mere trygge for demente og deres pårørende. I visse tilfælde kan det accepteres at sammenlægge to ældre plejehjem i samme geografiske område til ét nyt plejehjem, påpeger Jens Toft- Nielsen fra SF.. Anne-Dorte Krog (Social Fælles Liste) er til gengæld helt klar i sin afvisning:. - Der skal ske tilbagerulning, så ældre kan bo og få hjælp i de lokalområder de bor i og kommer fra. Også særlige tilbud som på demensområdet skal ligge i lokalområderne, mener hun.. - Ældre borgere har for det meste ældre venner. En fortsat centralisering vil derfor give en unødvendig transport for besøgende og familie. Den nærhed og tryghed der er på de små plejehjem, kan ikke genskabes på de store centre, forklarer spidskandidat for Kristendemokraterne Niels Jørgen Lassen. han støttes af Kristoffer Hjort Storm (DF), som også vil bevare de mindre plejehjem i byerne. . - Plejehjemmene er vigtige for byerne i forhold til eksempelvis arbejdspladser. Desuden må plejehjem ikke blive for store og institutionsagtige. Det er folks hjem og må gerne være mindre og hyggelige enheder, påpeger han.  . Hvordan det skal kunne lade sig gøre, har Anne-Dorrit Harris fra Alternativet blandt andet en forklaring på:. - Den enkelte institution skal have så meget selvbestemmelse som muligt, hvor ledelse, ansatte, brugere og pårørende alle har indflydelse på driften. Alternativet mener endvidere, at alle plejehjem igen skal have egne køkkener..