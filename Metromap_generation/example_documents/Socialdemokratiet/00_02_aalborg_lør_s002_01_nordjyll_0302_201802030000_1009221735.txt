Tingbjerg- bageren får ikke penge fra indsamling. KØBENHAVN: Den hærværksramte bager Ali Parnian får alligevel ikke penge fra en indsamling, som Mette Abildgaard har startet.. Det skriver den konservative politiker på Facebook.. I stedet betales pengene tilbage til de mange donorer, som har været med til at indsamle den knap halve million kroner.. Beslutningen om at betale pengene tilbage blev truffet fredag på et møde i indsamlingskomitéen, som ud over Abildgaard består af Chris Bjerknæs fra Dansk Folkepartis Ungdom (DFU) og Peter Hummelgaard fra Socialdemokratiet.. - Vi er i komitéen enige om beslutningen af flere forskellige årsager. Blandt andet fordi der ifølge politiet tegner sig et broget billede af sagen om Alis bageri, og i øvrigt også fordi jeg modtager beskeder fra folk, der vil have deres donation retur på baggrund af historiens udvikling, skriver Mette Abildgaard på Facebook.. Indsamlingen blev startet, efter at Ali Parnian i januar stillede sig frem og fortalte, at han var blevet afkrævet beskyttelsespenge. Da han ikke ville betale, blev hans bageri udsat for hærværk flere gange, forklarede han.. /ritzau/.