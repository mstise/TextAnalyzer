Unge politikere  i debat på VHG. AARS: Samfundsfaglærerne på Vesthimmerlands Gymnasium og HF havde mandag arrangeret et lidt anderledes valgmøde som optakt til kommunal- og regionsvalget 21. november. . I stedet for at invitere et bredt udvalg af kandidater fra alle mulige partier havde man valgt ganske få kandidater til panelet, og kriteriet for udvælgelsen var, at det skulle være byrådskandidater under 25 år, der var på bølgelængde med tilhørerne. Missionen med fællestimen var altså at få gymnasieeleverne til at indse, at kommunalpolitik også har noget dem og deres dagligdag at gøre.. Fællestimen blev indledt af kommunens kommunikations – og presseansvarlige, Mike Jensen, der fortalte om baggrunden for kampagnen Brug din Stemme.. Derefter fortalte Signe Nøhr, der som 19-årig blev valgt til byrådet for de konservative, om hvordan det er at være ung, studerende og byrådspolitiker, og senere var der en runde, hvor hun og de andre to deltagere, Peter Harbo fra Venstre og Iben Ditlev fra Socialdemokratiet, kort kom ind på, hvorfor de stiller op og hvad de vil arbejde for, hvis de bliver valgt. . Signe Nøhr lod forstå, at der er nok at se til som byrådspolitiker. Man skal regne med at bruge ca. 20 timer om ugen på det. Ikke alle emner på byrådsmøderne er lige ophidsende, sagde hun. Det er ikke på byfornyelse, spildevandsplaner og kloakseparering, hun havde brugt flest kræfter. Derimod har et fokusområde for hende været det frivillige foreningsarbejde i kommunen.. Et emne, de tre kandidater var nogenlunde enige om på mødet, var planerne for den gamle rådhusgrund. Her mente de alle, man skulle prøve et ”ungdommens hus”. Signe Nøhr pointerede endda indtil flere gange, at grunden ikke skal bruges til museum.. I kølvandet på diskussionen om rådhusgrunden, kom der naturligvis også et spørgsmål fra salen, om alt kun skulle dreje sig om Aars. Her gav alle tre kandidater gode eksempler på, at der også sker udvikling andre steder i kommunen.. Dér, hvor vandene for alvor skiltes, var, da spørgsmålet om borgmesteren dukkede op. Signe Nøhr beskrev ham som ”en folkekær politiker” og tilføjede, at ”hvor der handles, der spildes”. Peter Harbo derimod vurderede, at Knud Kristensen selv har ødelagt sit renommé, og helt på linje med ham udtalte Iben Ditlev: Jeg synes bare, vi skal gå en an. den vej.. Nu bliver det spændende at se, om kampagnen virker, og de unges stemmeprocent i Vesthimmerland stiger. Det håber Mike Jensen i al fald, da han har et personligt væddemål kørende med de andre nordjyske kommuner om, hvem der får den højeste stemmeprocent..