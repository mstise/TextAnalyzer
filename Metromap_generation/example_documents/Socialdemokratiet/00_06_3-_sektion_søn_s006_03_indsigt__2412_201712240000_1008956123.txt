Paradigmeskifte på papiret. Det er ganske mange år siden, at der er kommet så få flygtninge/asylansøgere/migranter til Danmark som i det snart forgange. . 3202 mennesker har i løbet af de første 11 måneder af 2017 søgt om asyl i Danmark, og det er det laveste tal siden midt i nullerne. Men endnu mere bemærkelsesværdigt er det, at ud af de mennesker, vil det kunne være 800-900, der faktisk ender med at få asyl. For anerkendelsesprocenten ligger kun på 35 procent i år - fordi Danmark har strammet reglerne og fordi flere kommer fra et land uden krig.. Så omkring to ud af tre vil få et afslag fra Udlændingestyrelsen med påbud om snarest muligt at forlade landet - hvad en del af dem også vil gøre - for nogle af dem har søgt, velvidende at de aldrig vil få asyl og har bare søgt for at få lov til at være her en begrænset periode..  Andre bliver her som illegale mennesker på evig flugt fra myndighederne.. Men den største gruppe vil forsøge at appellere og trække processen i langdrag, indtil de selv bliver trukket ud til et fly og sendt hjem til et land, de har risikeret alt for at komme væk fra. Forudsat altså, at deres gamle hjemland vil tage imod dem. . Men de 3202 er stadig alt for mange set fra Christiansborg.. For selvom det egentlig er en succes for regeringen og for Dansk Folkeparti - faktisk findes der næppe noget andet område, hvor politikerne i den grad har levet op til løfterne - så bliver det ikke rigtig fejret som en stor politisk sejr. Og da slet ikke udlagt, som at problemet er løst. . Kun Integrationsministeriet praler lidt af bedriften på deres hjemmeside, hvor det med stolthed noteres, at regeringen har gennemført 65 stramninger af udlændingepolitik.. Onsdag blev det til 66, da et stort flertal vedtog at stoppe for at modtage særligt sårbare og udvalgte flygtninge fra FN’s flygtningelejre verden over.. Siden 1992 har Danmark ellers taget imod 500 om året - ikke noget voldsomt stort tal, men nok til at vi og politikerne kunne sige, at vi gør noget for flygtninge, og at vi i bund og grund er et næstekærligt land. . Det må vi hellere lade være med at sige fremover - i hvert fald hvis vi ikke vil være til grin. Danmark har nu en mere restriktiv flygtningepolitik end Australien, og forklaringen om, at stoppet skyldes, at vi har brug for et pusterum, er der ikke mange andre lande, der vil tage seriøst. Uanset hvilke kriterier man stiller op, findes der få lande, der har mindre brug for et pusterum, end vi har.  . Generelt kom der meget færre flygtninge/migranter til Europa i 2017, men alligevel er nedgangen i Danmark bemærkelsesværdig høj. Så signalet om, at Danmark ikke er noget attraktivt land, er blevet hørt. . Indenrigspolitik. Men ellers er der ikke nogen, der praler. Tværtimod. Jo færre, der faktisk kommer, jo større synes problemerne at være. Formentlig fordi problemets omfang ikke altid handler om virkeligheden, men nogle gange mere om indenrigspolitik.. Siden kommunalvalget 21. november har Dansk Folkeparti haft ualmindeligt travlt med at stille lovforslag om endnu flere stramninger, og det kan selvfølgelig tolkes, som om partiet har travlt med at flytte fokus væk fra det dårlige valgresultat. . Men - siger partiet selv - det er ikke derfor, men situationens alvor, der er skyld i aktiviteten. Meget nyt er der imidlertid ikke i argumenterne i formand Kristian Thuelsen Dahls ugebrev: .  Indvandringen fra især Mellemøsten og Nordafrika er en gigantisk underskudsforretning for Danmark. År efter år. Alene i 2014 har finansministeriet vurderet, at ikke-vestlig indvandring koster de offentlige kasser 33 milliarder kroner. Så hvis man bare ser snævert økonomisk på det, så er der mindst 33 milliarder gode grunde til, at udlændinge og rigets finanser hænger uløseligt sammen. . Dertil kommer de store problemer med parallelsamfund, der medfører kriminalitet, radikalisering og ultimativt terror. . Så en af de første store opgaver, der venter efter juleferien, er endnu en udlændingepakke. . Den opgave er især DF helt klar til. Om der overhovedet ville være kommet en pakke, hvis ikke de havde været så store, er tvivlsomt. Og de møder op til forhandlingerne i januar med en hel stribe forslag, hvor nogen godt kan ende med at blive til krav, hvis de til gengæld skal stemme for en skattereform. . Men de andre regeringspartier og Socialdemokratiet er ikke meget bagefter DF. Det bliver helt sikkert sidstnævnte, der kommer til at stille flest krav - regeringen bliver dem, der må tage ansvaret for, at en del af forslagene ikke lige sådan kan lade sig gøre.  Det, embedsmændene siger, kan lade sig gøre, vil de langt hen af vejen gennemføre, for det er ikke i de partier, at de tror på, at der er stemmer i at snakke om humanistiske idealer. . - Nu blev forhandlingerne udskudt til januar, så hvad der rent faktisk kommer i spil, kan jeg ikke sige noget om endnu, siger Marcus Knuth, der er integrations- og udlændingeordfører hos Venstre. . Flertal for hjemsendelse. Paradigmeskiftet kommer især til at handle om, at flygtninge skal sendes hjem, så snart muligheden er der, og indtil da skal de kun tilbydes et absolut minimum af service.. Det er der - med nuanceforskelle - flertal for.. Det lyder muligvis nemt, men er det slet ikke. Først og fremmest handler forslaget om syriske flygtninge, der kun har fået tildelt en midlertidig opholdstilladelse i Danmark. Normalt vil den opholdstilladelse bare blive forlænget, men den praksis vil DF have stoppet og returneret flygtningene til de områder af Syrien, hvor der er relativt sikkert.. For der er store områder, hvor krigen synes afgjort. Islamisk Stats kalifat er stort set bombet væk fra jordens overflade. Men sådan rigtig fred er der få steder - der er stadig en lang liste af forskellige oprørsgrupper, der kæmper både for en sag og for egen overlevelse i et land, hvor flere byer er skudt i ruiner, og hvor infrastruktur er en mangelvare.. Men det største problem er styret. Præsident Assad styrer stadig med hård hånd, og hans gerninger under krigen lod ikke Islamisk Stat meget efter.. Hvis vi skal returnere flygtninge til Syrien, skal det ske med hans godkendelse, og spørgsmålet er, hvad han vil kræve for det, og om Danmark overhovedet kan samarbejde med en præsident, der i en mindre kompleks verden ville være en sag for den internationale krigsforbryderdomstol.  . Det er svært at forestille sig, at det skulle lykkedes Danmark at få en aftale med regimet i Damaskus.. Assad har ingen interesse i at gøre Danmark tjenester, og Danmark kan ikke presse Syrien til noget som helst. Et noget større pres vil EU kunne mønstre, men det sker næppe i den nærmeste fremtid.  . - Nu har vi bidraget med en kæmpeindsats for at få IS ud, men vi er ikke helt i mål. Lige nu kan vi ikke begynde at hjemsende syriske flygtninge, og hvornår kan jeg ikke sige noget om. Men det er klart, at de skal retur en dag, siger Marcus Knuth.. Også omkring 310 somaliere vil blive ramt af paradigmeskiftet.. Deres opholdstilladelser er udløbet eller inddraget, og de skal derfor returneres. Ikke fordi situationen i Mogadishu og omegn er blevet bedre - det er stadig et af verdens farligste steder - men fordi, den danske og europæiske tolkning af, hvornår et sted er sikkert, har ændret sig betragteligt. . Men også når det handler om hjemsendelser, er de barske ord i nogen grad kun indenrigspolitisk spil for galleriet. For dansk lov gælder ikke i hele verden, og hvis Syrien og Somalia siger nej tak til at modtage de udviste, er der intet, Danmark kan stille op.. Det er derfor, at det generelt går så langsomt med hjemsendelser. Hvis modtagerlandet ikke vil være med, er der ingenting, Danmark kan gøre, og det har integrationsministre fra S og V måtte erkende.. Selv mægtige USA måtte i denne uge erkende, at det er sin sag at få returneret udviste somaliere, for et fly fuldt af 92 lænkede hjemsendte fik alligevel ikke lov til at lande i Somalia, men måtte vende om efter optankning i Senegal. . Men en hensigtserklæringen om at øge hjemsendelsen - både af afviste asylmodtagere og flygtninge med udløbne optilladelser - skal der nok komme.. Spørgsmålet er så, om det bliver til mere end ordene. . Stop ved grænsen. Noget nemmere vil det være at gennemføre et andet forslag fra Dansk Folkeparti: Stop for behandlingen af asylansøgninger fra mennesker, der kommer til Danmark fra sikre lande. I praksis vil det betyde, at stort set ingen vil kunne søge om aysl her mere, men vil blive returneret til Tyskland. Det vil ikke være særligt vanskeligt at indføre og gennemføre - lige bortset fra at tyskerne og EU nok ikke vil blive alt for glade.. Da Folketinget for et par år siden vedtog at indføre muligheden for et asylstop i nødsituationer var glæden udenfor landets grænser i hvert fald til at overse, og derfor har forslaget ikke udsigt til at blive til andet end ord. . Samme vej ender formentlig også folkepartiets forslag om at genoplive en gammel ide: At flygtninge kun skal indkvarteres midlertidigt i Danmark, mens de venter i lediggang på at komme hjem.. Det vil der næppe være flertal for - dels fordi det trods alt minder for meget om lejr-fængsler, dels fordi en del flygtninge faktisk arbejder og gør noget godt. . Lejre i Afrika. Venstrefløjen vil også være med. Både SF og Radikale har hentet en gammel cirkushest frem til endnu en tur i manegen. . Radikale foreslår, at EU skal drive flygtningelejre et eller andet sted på det afrikanske kontinent. SF foreslår stort set det samme - dog skal FN drive lejrene. . Hvor må tiden vise, men formentlig ingen steder, for forslaget har været stillet mange gange de seneste 10 år i mange europæiske lande, men endnu uden, at der er fundet et eneste afrikansk land, der vil lægge jord til. I mindre omfang har EU betalt det særdeles tvivlsomme libyske styre for at tage sig af problemet med afrikanske migranter - både til havs og på landjorden - det har ikke været noget kønt syn. . De to forslag bliver helt sikkert ikke en del af udlændingepakken, for det vil der ikke være meget paradigmeskifte over.. Det bliver der muligvis heller ikke over  det endelige resultat, der nok vil rumme en del tiltag, der nok gør der svært at være udlænding i Danmark, men ikke vil ændre noget fundamentalt. For når antallet af nyankomne er nedbragt, er der ikke meget mere danske politikere kan ændre på. For det er ikke konventioner, der hindrer udsendelse - det er virkeligheden - og den er noget sværere at opsige.   .