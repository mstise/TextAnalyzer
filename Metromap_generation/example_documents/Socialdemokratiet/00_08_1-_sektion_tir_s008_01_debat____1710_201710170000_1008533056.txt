Moderne 
værnepligt. OPRUSTNING: Den politiske vej synes banet for indgåelsen af et forlig om forsvarets fremtid til og med 2023. Seks af Folketingets ni partier står i store træk bag regeringens udspil.. Internt i regeringen har Liberal Alliance atter rettet ind efter regeringspartnerne Venstre og de konservative. Partiet har accepteret, at der indkaldes 500 flere værnepligtige end i dag. Ganske vist frivillige værnepligtige, hvorfra betegnelsen ”pligtige” så skjuler sig. Partiet er ellers erklæret modstander af værnepligt i det hele taget.. Dansk Folkeparti og dets filial, Socialdemokratiet, er i store træk enige med regeringen om udspillets indhold. Selv de radikale har tilkendegivet, at partiet gerne vil sidde med til bords – især da udvidelsen også kommer det statslige beredskab til gode; det, der tidligere især kendtes som Civilforsvaret.. Regeringen har ladet udarbejde en populær beskrivelse af udspillets indhold. Der tales igen og igen om et substantielt løft til forsvaret. Det er ikke ubeskedent, for bevillingerne til forsvaret øges med 20 procent i forhold til i dag. Det er en historisk forhøjelse.. OM HÆRENS regimenter hedder det, at de skal bevares som stærke, identitetsbærende institutioner. Det lyder som nogen vrøvl al den tid, et stort, stort antal regimenter for længst er nedlagt. . Undervejs gøres opmærksom på, at de eksisterende garnisoner – f.eks. Aalborg - bevares. Hverken mere eller mindre. Ingen centralisering og ingen yderligere udflytning af arbejdspladser, som regeringen ellers har for vane. Folketingets politikere vil ikke have borgmestrene eller andre lokalpolitikere på nakken – slet ikke i et valgår!. Dertil kommer en ændret organisation, tungere våben til især hæren og søværnet, øget evne til at støtte politiet ved løsningen af bevogtningsopgaver samt et styrket forsvar mod cyberangreb mod erhvervslivet og samfundet generelt. . DE 500 ekstra værnepligtige er en brik i det store forsvarsspil – men en ikke ubetydelig brik. Det bliver næppe sådan, at vi igen kan se unge i uniform på vej på orlov eller i det hele taget som en del af bybilledet. Det bliver ikke, som det var for år tilbage, da soldater i uniform var et fast islæt i bybilledet – eller på landevejene med en tommelfinger i vejret som tegn på, at de ønskede at køre med. . Det er forbi, og det er skammeligt. For der er ikke tvivl om at værnepligtige i bybilledet skaber et mere robust samfund. Der er allerede i dag langt mellem familier, hvis unge mænd generation efter generation har forrettet tjeneste i samme regiment, søværnet eller en af forsvarets mere specielle enheder. En tradition er gået tabt. Heldigvis har politikerne luget et forslag, som formentlig var fostret af ministerielle DJØF’er ud. Det gjaldt nedlæggelsen af et af hærens tre dygtige og populære musikkorps.. MED TIL den ægte værnepligt hører også, at unge mænd af alle samfundslag møder hinanden. De mødes på tværs af sociale skel. Det gør den næste generation snart ikke engang i folkeskolen, som konstant årelades for elever af privatskolerne.. Det er også et tab, at de unge ”våbenføre mænd”, som det hed for år tilbage, ikke får den oplevelse, det er at aftjene sin værnepligt. Tænk bare på alle de soldaterhistorier, de kan fortælle; og som bliver bedre og bedre år efter år. Dertil et godt kammeratskab og visheden om, at man kan udholde dobbelt så meget, som man tror – og fire gange så meget, som ens mor troede.. Sådan var det i sin/min tid. Mindst 16 måneders tjeneste, 18 for andre og 24 måneder for de få af os. Det er utroligt, at soldater i dag kan uddannes på fire måneder. De kan alene anvendes til bevogtning; men de kan ikke udsendes på en af de opgaver, som f.eks. FN eller Nato gennemfører. .