Borgerliste går efter borgmesterkæden. JAMMERBUGT: Ingen af de to erklærede borgmesterkandidater, siddende borgmester Mogens Gade (V) og Jens Chr. Golding fra Socialdemokratiet, får opbakning fra Borgerlisten, hvis listen kommer i kommunalbestyrelsen ved valget i næste uge. Det gør Borgerlistens bestyrelsesformand, Steen Andersen, helt klart.. - Vi peger på os selv. Men da vi ikke ved, hvem der bliver valgt, kan vi ikke sætte navn på før efter valget, siger Steen Andersen.. Det er dog ikke et problem for Borgerlisten.. - Vi har ingen på vores liste, der ikke kunne være en udmærket borgmester, siger formanden.. Borgerlisten er især utilfreds med, at Jammerbugt Kommune har alt for lidt reel borgerinddragelse, medindflydelse og demokrati. . - Borgmesteren siger gang på gang til borgerne, at han hører, men vi synes ikke rigtig, at der bliver hørt efter. Alle formelle krav såsom borgermøder og høringer bliver godt nok overholdt, men det hele har et skær af skindemokrati, siger Steen Andersen.. Sagerne om familierne med handicappede børn, protesterne mod vindmøllerne i Nr. Økse Sø og sagen om grusgravning i Gøttrup er eksempler på, hvor borgerne ikke er blevet hørt, mener han.. - Der kan holdes nok så mange borgermøder og høringer, men det gør ingen forskel, hvis borgerne - rigtigt eller forkert - ikke oplevet at blive hørt, siger han.. Borgerlisten mener heller ikke, at den anden borgmesterkandidat, socialdemokraten Jens Chr. Golding, skal sidde for enden af bordet.. - Der er ingen grund til at tro, at Jens Chr. Golding vil gøre det anderledes end Mogens Gade. Borgerne vil stadig ikke blive hørt, siger Steen Andersen.. Den vil borgmesterkandidat Jens Chr. Golding ikke have siddende på sig. Han synes, at borgerne i høj grad bliver inddraget, før der træffes beslutninger.. - I grusgravsagen fra Gøttrup rettede vi netop ind efter de lokale ønsker. Der er ikke truffet nogen afgørelse om vindmøllerne i Nr. Økse Sø endnu, og i forhold til familierne med handicappede børn, har vi lagt os fladt ned og sagt, at det skal gøres bedre, siger Jens Chr. Golding.. Borgmester Mogens Gade (V) afviser også angrebet fuldstændigt. . - Det er ikke rigtigt. Vi udøver borgerdemokrati helt ud i det yderste, siger han.. Han nævner landdistriktsudvalgets nyligt afholdte møder med de mindre bysamfund i kommunen - de såkaldte LUP-møder - som eksempel. Også processen om den nye helhedsplan bliver fremhævet.. - Vi har holdt borgermøder to steder før helhedsplanen. En sådan forproces er ikke noget, vi har pligt til, men noget vi gør for at inddrage borgerne, siger Mogens Gade.. Med hensyn til de mange sager om familier med handicappede børn afviser borgmesteren Steen Andersens kritik.. - Vi har en tæt dialog med forældrene. Senest er der aftalt et møde med forældrene og forvaltningen i december, siger Mogens Gade.. Borgmesteren mener også, at borgerne er blevet hørt i sagen om opgraderingen af vindmølleparken i Nr. Økse Sø. . - Jeg har selv været ude at besøge borgere, der kommer til at bo tæt på møllerne, siger han, og påpeger i øvrigt, at den endelige afgørelse om møllerne skal træffes på et kommunalbestyrelsesmøde og ikke under et valgmøde.. Med hensyn til grusgravningen i Gøttrup mener borgmesteren ligeledes, at der blev lyttet til borgerne.. - De har jo fået det, som de ville have det, siger han.. Helt generelt mener Mogens Gade, at kommunen holder rigtig mange arrangementer med borgerinddragelse for øje.. - Men man kan måske nemt føle, at man ikke er blevet inddraget, hvis politikerne træffer en afgørelse, som man ikke er enig i, siger han..