Masser af snak - ingen handling. De specialiserede allergilæger er snart væk. Det vil ramme allergikere hårdt og give større forskelle på behandlingstilbud fra landsdel til landsdel. Sådan lød opråbet for et par år siden fra en række formænd for lægelige videnskabelige selskaber. . Siden har Sundhedsstyrelsen skrevet en tyk rapport, holdt et opfølgende møde og nedsat et udvalg til at se problemerne. Og det er så det.. - Sundhedsstyrelsens statusrapport kom for et år siden, men man har bare snakket siden da. Jeg kan ikke se så meget som begyndelsen på en konkret plan, siger vicedirektør i Astma-Allergi Danmark Anne Holm Hansen.. Førende lægers advarsel gik i 2016 på, at antallet af læger med speciale i medicinsk allergologi skrumper voldsomt. Til dato er der 23 tilbage af slagsen, og mange er på vej til pension. . Helt naturligt, for i 2004 nedlagde Sundhedsstyrelsen uddannelsen til allergolog. Den skulle erstattes af en kortere fagområdeuddannelse for speciallæger indenfor lungemedicin, dermatologi og arbejdsmedicin..  Men sådan er det ikke gået..  I gennemsnit tager årligt 0,8 speciallæger fagområdeuddannelsen, og det kan hverken modsvare det skrumpende antal allergologer eller matche det stigende antal patienter med allergirelaterede diagnoser. . - Oprustningen af de specialer, der lugter lidt af allergi, er ikke sket, konkluderer det nordjyske folketingsmedlem Flemming Møller Mortensen, der er sundhedsordfører for Socialdemokratiet.. Advarslerne fik i foråret 2016 Sundheds- og Ældreministeriet til at bede Sundhedsstyrelsen om et servicetjek af hele allergiområdet. 1. februar 2017 leverede Sundhedsstyrelsen en 92 sider lang statusrapport, der skærer problemerne ud i pap og kommer med fem konkrete løsningsforslag. . Rapporten blev fulgt op i oktober 2017 på et møde i Sundhedsstyrelsen, der besluttede at nedsætte en fællesregional arbejdsgruppe til at se på problemerne..  Men ellers er der ingenting sket, siden rapporten for et år siden dokumenterede en skræmmende udvikling: Antallet af allergologer (specialiserede allergilæger) vil være helt forsvundet omkring 2030. Antallet af patienter med allergirelaterede diagnoser er steget markant i hospitalsvæsnet de seneste år, og udviklingen er i øvrigt meget forskellig fra region til region.. Fra 2006 til 2015 steg antallet af patienter, der blev behandlet, vejledt eller undersøgt på hospital eller i et allergicenter for eksempel med 177 procent. For Nordjylland var stigningen mindre voldsom: 88 procent. Måske fordi nordjyder skal henvises til andre dele af landet for at komme til et allergicenter eller en allergolog.. Nordjylland udfordret. - Det er flere år siden, at den sidste allergolog forsvandt fra Nordjylland. Derfor er vores region særlig udfordret. Det er en situation, der bekymrer mig meget, siger Flemming Møller Mortensen (S).. Han vil nu tage sagen op overfor sundhedsminister Ellen Trane Nørby (V).. - Det er ikke første gang, jeg har skullet følge op på den her mangel. Jeg vil gerne have, at der skal være et forpligtende samarbejde mellem regionerne, Sundhedsministeriet og Sundhedsstyrelsen, siger folketingsmedlemmet.. I sin rapport foreslår Sundhedsstyrelsen blandt andet, at alle regioner sikrer, at der er stillinger til speciallæger med specialiserede allergifunktioner. Der skal oprettes flere allergicentre, og for at højne niveauet hos praktiserende læger, skal læger, der tager speciale i almen medicin, undervejs i uddannelsen skal have vurderet deres kompetencer i forhold til allergiske sygdomme. . Foreløbig er ideerne ikke kommet længere end til papiret, og hos patientforeningen Astma-Allergi Danmark er tålmodigheden ved at være brugt op.. Ikke ambitiøst. - Det er ikke ambitiøst. Der er kommet i alt fem geniale anbefalinger, men man holder et møde, og så er det det, siger vicedirektør Anne Holm Hansen.. Hun efterlyser struktur og økonomi til at løse problemerne, som hun ser dem.. - Udredningsgarantien på fire uger bliver ikke overholdt. Lægerne prioriterer de alvorligste tilfælde - helt relevant. Men det betyder lange ventetider, fordi der ikke er kapacitet i systemerne. Med færre læger, som virkelig ved noget, opstår der kø.. Manglen på specialister i allergiske sygdomme rammer desuden de praktiserende læger - og dermed deres patienter, pointerer hun.. - De praktiserende læger får ikke den efteruddannelse i allergi, som de har krav på. Vi kan se, at kapaciteten af specialviden stille og roligt forsvinder ud af systemerne. Der er ingen til at forske, uddanne og bringe ny viden på banen. Det er et meget stort problem..