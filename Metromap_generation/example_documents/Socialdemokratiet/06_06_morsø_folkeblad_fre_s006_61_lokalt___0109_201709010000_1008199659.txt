Budgetforlig på rekordtid. MORS: Kommunalbestyrelsen i Morsø Kommune blev torsdag eftermiddag enige om budgetforliget 2018. Processen har været historisk hurtig, da den startede om formiddagen, og samtlige kommunalbestyrelsesmedlemmer nåede til enighed i løbet af eftermiddagen, selv om der var afsat både i går og i dag til det traditionelle seminar om næste års og de følgende fire overslagsår.. Kommunalbestyrelsen fremhæver, at der i forliget både er blevet plads til udvikling, anlæg og serviceforbedringer samtidig med, at budgettet er i balance. Der kan heller ikke pilles ved indholdet, idet samtlige fem partier har skrevet under på, at de ikke kommer med ændringsforslag til budget 2018. . - Jeg er utrolig glad for, at vi i et valgår kan fastholde den tradition, der er i denne kommunalbestyrelse for i enighed at kunne indgå et budgetforlig. Især når der er tale om et budget, som fastholder og sikrer den kvalitet, vi har i de gode tilbud, der er på de borgernære områder, siger borgmester Hans Ejner Bertelsen (V).. Han tilføjer, at grundlaget for det gode resultat er den serviceplan, kommunen lagde i 2014 efter en proces med borgerinddragelse, og hvor der i samme ombæring blev indgået en treårig partnerskabsaftale med indenrigsministeriet om, at Morsø ville få et årligt tilskud mod til gengæld at holde økonomien i stramme tøjler. Denne tildeling er fortsat efter aftalens udløb, aktuelt med et særtilskud for 2018 på 16 millioner kroner, der blev meldt ud i denne uge.. Udviklingsdagsorden. - Budgettet bygger videre på den udviklingsdagsorden, som i de seneste år har været kendetegnende for Mors. Grundlaget for, at vi er nået hertil, er den Serviceplan 2020, vi startede denne kommunalbestyrelsesperiode med. Det har sammen med en stram økonomistyring skabt basis for den udviklingsdagsorden, vi nu har sat for Mors. Vi har med dette budgetforlig fået et godt afsæt for den nye kommunalbestyrelses arbejde i den kommende periode, siger Hans Ejner Bertelsen.. Viggo Vangsgaard, gruppeformand for Socialdemokratiet, er også tilfreds:. - Vi har sikret klare socialdemokratiske aftryk på det her forlig. Det har været vigtigt for os fra starten at få opprioriteret velfærdsområdet i Morsø kommune. Vi har bl.a. sikret opnormering af ældreplejen, tolærerordning i folkeskolens overbygning, gratis psykologhjælp til unge under 25 år og fem 5 mio. kr. til skole og fritidsområdet. Vores aftryk på budgettet vil  både de ældre på plejehjemmet, medarbejderne i Morsø Kommune og de unge på skolerne kunne mærke i deres hverdag, siger Viggo Vangsgaard.. Venstres gruppeformand Peter Therkildsen er også tilfreds:. - Vi sætter med dette budget udviklingsinitiativer i gang for 70 mio. kr., og sammen med de forventede 49 mio., der er indeholdt i oplægget til finanslov, synes jeg, at vi kan se en tryg fremtid i møde. Personligt glæder jeg mig over Midtmors Sport og kulturen har fået et løft og med det en ø i balance. Næssundfærgen, Multiparken og Øroddeprojektet er vidner om, at hele øen bliver tilgodeset i dette budgetforlig. I Venstre håber vi, at flere varme hænder i ældreplejen vil være med til at fremme arbejdsglæden, siger Peter Therkildsen.. Tak til kollegaerne. Også Ellen Philipsen Dahl, gruppeformand for kommunalbestyrelsens tredjestørste parti, er tilfreds:. - Demokratisk Balance vil gerne sige tak til kollegerne i kommunalbestyrelsen for at bakke op om Øroddeprojektet til glæde for ikke bare Nykøbing men hele Mors. Samtidig er vi glade for, at der er afsat penge til Opstartspuljen som på sigt skal blive til den fond, der hele tiden har været et ønske for os. En fond, hvor kommunen og det private erhvervsliv i et samarbejde kan skabe grundlag for fortsat udvikling på Mors, siger Ellen Philipsen Dahl. . Hos Liberal Alliance ser man også mange positive tiltag og aftryk:. - Vi er utrolig glade for, at der kunne indgås et bredt funderet budgetforlig, som vi kan se os selv i. Det er glædeligt, at budgetprocessen har været lettere end tidligere, og at vi har kunnet undgå besparelser gennem en stram budgetstyring. Der er mange gode tiltag i forliget, som peger fremad til gavn for alle morsingboer, siger gruppeformand Uffe Korsgaard (LA).. Meiner Nørgaard (DF) slutter op:. - Dansk Folkeparti er godt tilfreds med, at vi her på Mors ikke behøver, som så mange andre kommuner er nødsaget til, at forringe servicen overfor borgerne. Vi fastholder og udbygger kvaliteten i de tilbud vi har.. Samtidig sikrer vi en ansvarlig økonomisk drift, hvor der også er plads til udviklingstiltag. Ikke mindst er vi i Dansk Folkeparti glade for, at der er sikret flere varme hænder på ældreområdet, siger gruppeformand Meiner Nørgaard. .