Poul Jakobsen er tilbage. NORDJYLLAND: Han har nærmest ligget i åben strid med Kystdirektoratet, der har været retssager, hvor han er idømt bøder for ulovlig placering af sine drænrør på vestkysten, og rapporter har konkluderet, at drænrørene ikke har den opbyggelige effekt på strandene, som opfinderen hævder. . Alligevel lykkes det nu den kontroversielle skagbo at komme tilbage i varmen. . Politisk aftale. Med kraftigt pres fra Dansk Folkeparti er der indgået en politisk aftale i Folketinget om at afsætte ekstra midler til kystsikring, herunder 15 millioner kroner til nye forsøg med Poul Jakobsens drænrør. . Det bekræfter formanden for Folketingets Miljø- og fødevareudvalg, Pia Adelsteen (DF). . - Vi har i årevis ment, at Poul Jakobsens metode skulle have en chance til. De rapporter, der konkluderer, at metoden ikke virker, har efter vores mening været behæftet med fejl, og mange grundejere har den opfattelse, at metoden virker, siger Pia Adelsteen. . Hun er selv blevet overbevist om, at metoden har positiv effekt efter at have besøgt strækninger på vestkysten i Vestjylland, hvor der har været lavet forsøg med drænrørene. . Det er endnu ikke fastlagt, hvilke strækninger Poul Jakobsen får udpeget til de nye forsøg, og det er dermed også uvist, om det bliver strækninger i Nordjylland.  . - Der har været voldsom politisk modstand mod at prøve hans metode af igen, men det er lykkedes, og det er jeg rigtig godt tilfreds med. Vi må prøve nye metoder i stedet for det vanvid med de mange millioner kroner, der bliver brugt på sandfodring, siger Pia Adelsteen. . Det er i en aftale med Socialdemokratiet om afgiftslettelser, at regeringen har fået i alt 45 millioner kroner til rådighed, som skal afsættes til kystsikring og naturbeskyttelse. Det er primært til et projekt på Anholt og så altså Poul Jakobsens drænrør.. Ingen penge til Lønstrup . Der er spekuleret i, at der også ville blive afsat ekstra penge til kystbeskyttelse af f.eks. de truede sommerhuse i Lønstrup, men det afviser Pia Adelsteen. . - Det bliver ikke i denne omgang. Det bliver først afgjort, når der senere i år skal forhandles nye fællesaftaler med kommunerne om kystbeskyttelse, siger Pia Adelsteen. . Poul Jakobsen har vedholdende fortsat sin kritik af staten og kommunernes kystsikringspolitik. . Senest har Poul Jakobsen i et åbent brev til Hjørring Byråd 30. januar, kritiseret, at kommunen afsætter penge . til revlefodring med sand på en syv kilometer lang strækning ved Lønstrup. . ”Revlefodring virker ikke, og det er veldokumenteret”, skriver Poul Jakobsen. . - Jeg synes, det er skandaløst, at man betænker en enkelt entreprenør med så mange millioner til en metode, som ikke har dokumenteret effekt, siger formand for teknik og miljøudvalget i Hjørring Kommune, Søren Smalbro (V). . Det har ikke været muligt at træffe Poul Jakobsen for en kommentar..