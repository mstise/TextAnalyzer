 INDLAND: Opbakningen til regeringens planer om at barbere økonomien for almennyttige foreninger ser ud til at smuldre.. Af finanslovsforslaget for næste år fremgår det, at knap 100 millioner kroner skal findes ved at nedlægge foreningernes automatiske refusion af momsen, når de eksempelvis køber ind eller bygger ud.. Forslaget har mødt stor kritik, og nu melder flere af Venstre folketingsmedlemmer sig også ind i koret, skriver Jyllands-Posten.. En af dem er partiets social- og indenrigsordfører, Carl Holst, der har svært ved at se, hvordan nedskæringen harmonerer med Venstres ønske om at understøtte ”frivillighedsdanmark”.. Han afviser ikke at ”se på området”, men vil ikke støtte forslaget i sin nuværende form, som allerede fra næste år erstatter momsfritagelsen med en pulje, som foreningerne kan søge penge fra.. En pulje, der vel at mærke er under halvt så stor, som det beløb momsfritagelsen koster i dag.. For hård model. Socialdemokratiet har allerede vendt tomlen nedad til idéen, og det bliver umiddelbart også et nej fra Dansk Folkeparti, siger finansordfører René Christensen.. - Vi er meget kritiske over for det i den form, som regeringen har lagt frem. . - Hvorfor?. - Fordi man ved at lave en pulje, som foreningerne skal søge fra, lægger endnu mere bureaukrati ned over det frivillige arbejde. Den model, regeringen har fremlagt, er simpelthen for hård, siger han til Ritzau.. Foreningernes mulighed for at slippe for momsen blev indført i 2007 under Venstres daværende finansminister, Thor Pedersen.. Når samme parti nu ønsker at sløjfe ordningen skyldes det ifølge skatteordfører, Louise Schack Elholm, at den er løbet løbsk.. - Det er gået fra kun at være humanitære foreninger til nu også at være festivaler og zoologiske haver, der benytter ordningen. Den er blevet for udvidet i forhold til det, der oprindeligt var tanken, har hun sagt til Jyllands-Posten.. Men selv hvis man kun rammer de almennyttige foreninger, der ikke direkte arbejder socialt og humanitært, vil en beskæring af området alligevel ramme alle, mener formand for Frivilligrådet Vibe Klarup.. - Det vil betyde, at der samlet set kommer færre penge til de almennyttige foreninger, fordi mange af de midler, som gives via momskompensationen nu, er penge, der cirkulerer i systemet, siger hun og fortsætter:. - For eksempel en festival som Roskilde Festivalen, der modtager meget i momskompensation, men som også giver sit overskud tilbage til den frivillige sektor.. - Handler om eksistens . Og selv om beløbene for den enkelte almennyttige forening er forholdsvis små, så kan den manglende refusion af momsen for nogle være udslagsgivende, understreger Vibe Klarup.. - Det handler om deres eksistens, fordi det er penge, som foreningerne har kunnet budgettere med, og som oftest bruges til den primære drift, siger hun.. Det er også oplevelsen i Mødrehjælpen, der ifølge direktør Mads Roke Clausen, står til at miste 800.000 kroner med regeringens forslag.. - Det betyder, vi må afskedige to socialrådgivere, som tilsammen kunne have hjulpet 900 familier på et år, har han sagt til mediet Altinget.. Læs også lederen Side 2.