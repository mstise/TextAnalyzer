Lad os komme social dumping til livs. CHAUFFØRER: Danske chauffører er blevet udkonkurreret på arbejdsmarkedet, fordi udenlandske chauffører underbyder dem ved at køre under umenneskelige vilkår. Vi har vist alle set tv-billederne af østeuropæiske chauffører, der sidder og fryser på en rasteplads, hvor de må lave mad over en primitiv primus eller spise maden direkte fra dåsen, hvis ikke de ligefrem sulter. Det er uretfærdigt overfor de danske chauffører, der skal konkurrere på ulige vilkår, og det er selvfølgelig også totalt uacceptabelt for de udenlandske chauffører, der bliver underbetalt og behandlet elendigt. . Da Socialdemokratiet sad i regering sidst, satte vi derfor ekstra ressourcer af til, at politiet kunne lave særlige indsatser indenfor tungvognskontrol, altså kontrol af godskørsel med lastbil. Den omfattende snyd med de gældende EU-cabotageregler, der bestemmer, hvor mange indenlandske ture udenlandske chauffører må køre i Danmark, når de alligevel har været i landet som følge af en international kørsel, skulle stoppes. De udenlandske chauffører skulle kun have lov at køre de ture i Danmark, der blev fastlagt af cabotagereglerne.   . Men dårligt var Løkke-regeringen kommet til magten, før de sparede en stor del af denne tungvognskontrol væk. Indtrykket er nu, at de mange udenlandske chauffører igen fylder de danske veje og rastepladser, mens de tager levebrødet fra deres danske kollegaer. . Fra socialdemokratisk side mener vi, at der er stort behov for politisk handling, hvis vi skal komme social dumping til livs. Ikke mindst på transportområdet, som er særlig hårdt ramt af social dumping. . Konkret bør politiet igen kunne føre systematisk kontrol med overtrædelse af cabotagereglerne. Det vil S sætte sig i spidsen for, på samme måde som vi er gået forrest i kampen imod social dumping på mange andre områder. S har f.eks. sikret brug af sociale klausuler ved store anlægsarbejder, som f.eks. broer, veje, sygehusbyggeri med mere. Det betyder, at det kun er entreprenører, der overholder danske løn- og arbejdsvilkår, der får lov til at arbejde på projekterne. Og at alle entreprenører, der medvirker i danske anlægsprojekter, skal tage elever og lærlinge ind efter dansk standard, altså ca. en lærling eller elev for hver tiende faglært. . Vi har netop skabt flertal uden om regeringen for en ordning, der sikrer ordnede forhold og køre-hvile-tid også for de mindre varebiler. Ligesom vi har sikret en ny taxilov, der stopper pirattaxierne og stiller krav om ordnede vilkår og overenskomst for alle, der kører taxi.  . S ønsker at bekæmpe social dumping alle steder. Ikke mindst i transportsektoren. Vi går pragmatisk og samarbejdsvilligt til værks. Derfor har vi også flere gange bragt den siddende regering i mindretal og gennemført vores egen politik uden om Løkke-regeringen. . Men rigtigt godt bliver det først, når vi får et nyt flertal i Folketinget, der ønsker at bekæmpe social dumping. Med dette flertal kan vi for alvor stoppe social dumping. Men uanset hvad der sker, vil S altid samarbejde bredt i Folketinget for at sikre de bedste resultater. .