Elastikkens bristepunkt. Socialdemokratiet har et standpunkt, indtil partiet tager et nyt. Jens Otto Krags fornuftige gamle bemærkning ser dermed ud til at få betydning for blandt andet det betrængte sundhedsvæsen i Region Nordjylland.. Partiformand Mette Frederiksen meddelte nemlig mandag, at socialdemokraterne vil fjerne det famøse produktionskrav på to procent til sygehusene allerede næste år. I aftalen mellem regeringen og Danske Regioner er der lagt op til, at det tidligst kan drøftes i 2019.. Og så sent som i maj undlod partiet at stemme for Dansk Folkepartis forslag om at sløjfe kravet og støttede i stedet, at der skal komme forslag om en bedre styring.. Den beslutning havde sikkert sin egen logik, men nu er de to socialdemokratiske varianter igen i trit. Og da Mette Frederiksen næppe skifter standpunkt igen, har VLAK-regeringen reelt ikke andet valg end at makke ret - eller selv komme de to partier i forkøbet.. Uanset politikernes krumspring skrider det nordjyske sundhedsbudget stadig, så det i stedet for et minus på 25 millioner kroner nu ligner et ditto på 38 millioner. Regionen styrer ikke selv sine indtægter, og så er der kun skalpellen tilbage - den sparekniv, som en række førende medarbejdere på Aalborg Universitetshospital advarede indtrængende imod i et debatindlæg i NORDJYSKE fredag 25. august.. Socialdemokratiets passivitet i maj var så uforståelig, at regionsrådsformand Ulla Astman (S) for nylig beskyldte sit parti for at ”sige ét og gøre noget andet”. Men det pres, mange har lagt på socialdemokraterne og politikerne i det hele taget, har tilsyneladende virket. Den tvetungede tales tid ser ud til at være forbi, og det er godt.. De herostratisk berømte to procent har været et krav i omkring en halv snes år, men det har længe gjort mere skade end gavn. Selv den længste elastik har et bristepunkt.. Effektivitet er godt for økonomien, men kvalitet er bedst for patienterne. Det er da forresten også dem, der betaler for skalpellen..