Indsats i gang for farligt kryds. TRAFIKSIKKERHED: Opfølgning på Rasmus Rosenkrantz’ (S) læserbrev her i Morsø Folkeblad fredag 13. oktober med overskriften ’Det gale vejkryds’.. Rasmus udtrykker i sit læserbrev bekymring omkring trafiksikkerheden i Øster Jølby krydset og ønsker etableret en rundkørsel som løsning.. Jeg deler til fulde Rasmus’ bekymring omkring krydset og har netop på baggrund heraf, og øvrige forhold på Rute 26 strækningen fra Øster Jølby til Vilsundbroen, holdt møde med Vejdirektoratet, haft besøg af trafikordfører Kristian Pihl Lorentzen (V), været i skriftlig dialog med transport-, bygnings- og boligminister Ole Birk Olesen (LA), og senest 28. september haft foretræde for transportudvalget på Christiansborg.. Som opfølgning på foretrædet hos transportudvalget på Christiansborg, blev transport-, bygnings- og boligminister Ole Birk Olesen af Transportudvalget bedt om en udtalelse.. Udtalelsen modtog jeg fra ministeren fredag 13. oktober, hvor han afslutningsvis skriver, at han har en forventning om, at en dialog mellem Morsø Kommune og Vejdirektoratet kan bidrage til, at der findes en løsning på nogle af de trafikale udfordringer på Rute 26 strækningen fra Øster Jølby til Vilsundbroen.. En i øvrigt positiv og konstruktiv tilkendegivelse fra ministeren, som nu giver os et håb om, at der vil blive kigget på forholdene.. Jeg er dog på baggrund af det tidligere møde med Vejdirektoratet nødt til at gøre opmærksom på, at hvis der ønskes udført større anlægsopgaver, såsom rundkørsler, hankeanlæg osv. skal der fra transportudvalget afsættes penge til dette. Vejdirektoratet har ikke midler til at kunne løfte opgaver af en sådan størrelse, uden der følger penge med til opgaven.. Opgaven for os lokalpolitikere er derfor nu at få optaget en god og positiv dialog med transportudvalgets medlemmer, så de kan hjælpe os med at få afsat de nødvendige midler til Vejdirektoratets arbejde med blandt andet at løse de sikkerhedsmæssige udfordringer på Rute 26, men også på sigt at få opgraderet Rute 26/E34 til en 2+1 vej fra Herning til Hanstholm.. Af samme grund vil jeg derfor opfordre Rasmus Rosenkrantz til at gå i dialog med socialdemokraten Rasmus Prehn, der sidder i transportudvalget - det kan kun gavne sagen, hvis både Socialdemokratiet og Venstre støtter op om opgaven..