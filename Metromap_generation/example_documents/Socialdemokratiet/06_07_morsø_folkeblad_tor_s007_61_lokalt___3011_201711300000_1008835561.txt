V tager formandskab i regionerne. INDLAND: Sidste uges kommunal- og regionsvalg endte som lidt af en nedtur for Venstre. . Socialdemokratiet fik de fleste borgmesterposter, og partiet satte sig også på de fleste formandsposter i de fem regioner.. Men i går var der optur for Venstre. . For det bliver formanden for Region Syddanmark, 34-årige Stephanie Lose (V), der de kommende fire år kommer til at stå i spidsen for Danske Regioner.. Det ligger fast, efter at Radikale Venstre besluttede at pege på venstrepolitikeren som efterfølger til Bent Hansen (S), der ikke genopstillede.. - Stephanie Lose har vist, at hun har en åben og inddragende ledelsesstil. Hun har også de rette menneskelige og politiske lederegenskaber, siger Karin Friis Bach (R), der er forhandlingsleder for Radikale  Venstre.. - Men først og fremmest hænger det sammen med, at Venstre først er kommet på banen med et godt tilbud til os.. Betalingen. Radikale Venstre får den magtfulde post som formand for Sundhedsudvalget i Danske Regioner.. Regionsvalget endte sådan, at rød blok har otte mandater i Danske Regioners bestyrelse. Og det samme har blå blok.. De radikales enlige mandat var dermed afgørende for, hvem der fik den profilerede formandspost, der siden regionernes oprettelse i 2005 har været besat af Bent Hansen.. Eneste V-formand. Lose er indtil videre den eneste af de fem regionsformænd, der er fra Venstre. Tre af de øvrige er socialdemokrater, og i Region Sjælland, der endnu er uafklaret, er det også muligt, at en S-politiker ender i toppen.. Det regnestykke er Lose klar over.. - Det stiller nogle krav til os alle, ikke kun til mig, men til medlemmer af bestyrelsen, siger Lose.. - Når man arbejder i en konsensusorganisation, skal man give rum og plads til hinanden, men også bøje sig mod hinanden. Det ser jeg som en stor opgave med mig som formand at sørge for.. Ulla Astmann kandiderede. Socialdemokratiet havde satset på, at en af partiets regionspolitikere skulle efterfølge Bent Hansen. . I første omgang kandiderede både formanden for Region Hovedstaden, Sophie Hæstorp Andersen, og formanden for Region Nordjylland, Ulla Astman, om at være S-spidskandidat.. Til sidst var det en duel mellem Lose og Astman, og efter flere dages forhandlinger valgte Radikale Venstre i går langt om længe side.. Danske Regioner er en sammenslutning af landets fem regioner, der har som deres vigtigste opgave at drive sundhedsvæsnet.. Formanden for Danske Regioner er i front, når regionerne hvert år forhandler med finansministeren om, hvor mange penge de skal have til deres arbejde.. Kristian Jensen er glad. Finansminister Kristian Jensen (V) glæder sig over, at valget er faldet på Lose.. - Når man kigger på hendes meritter, så ligger de fuldstændig i top. Region Syddanmark har styr på deres økonomi, de har styr på deres behandlingstider, siger Kristian Jensen.. - De har kæmpet med nogle udfordringer med deres ambulancekørsel. Men de har alligevel formået at lave et system, som borgerne er trygge ved. Det fortjener hun ros for.. Lose tiltræder formelt, når Danske Regioner holder generalforsamling 22. marts.. Hun har været formand for Region Syddanmark siden 2015, da hun afløste Carl Holst..