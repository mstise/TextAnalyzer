Fra kvoter til skånsomhed. KVOTEKONGER: Fiskerierhvervet i Guldkantsdanmark har længe lidt under de såkaldte kvotekonger, der de seneste 10 år har udnyttet et hul i kvotesystemet og gjort det noget nær umuligt for de små fiskere at overleve. Men nye politiske tiltag kan få det skånsomme kystfiskeri til at blomstre til gavn for både mennesker, miljø og natur.. Hele sagen om Esben Lunde Larsens (V) håndtering af de danske kvotekonger har fyldt meget i medierne det sidste halve år - og med god grund. Efter at et flertal i Folketinget fra 2003 valgte at privatisere vores alle sammens naturressourcer med de nye kvotesystemer for fisk, så alle kunne købe og sælge dem, har nogle få, stærke aktører, ”kvotekongerne”, systematisk opkøbt så mange mængder fisk, at utallige mindre kystfiskere og små havne har måttet dreje nøglen om.. I løbet af foråret har det vist sig, at Miljø- og Fødevareministeriet har været bevidst om problemet med kvotekonger, og at Esben Lunde har ligget inde med ikke mindre end 16 mulige løsninger på problemet .. Heldigvis er der håb forude. Esben Lunde har fået frataget ministeransvaret for fiskeri, og Socialdemokratiet og DF har været frontløbere for en omfattende fiskeripakke, som vi er et stort flertal bag, der skal genoprette balancen og sikre mere mangfoldighed i fiskekvoterne. I Alternativet så vi helst, at man helt opsagde fiskekvoterne, så de i stedet ejes af staten og kan lånes ud. Derfor har Alternativet, SF og Enhedslisten også foreslået en række tiltag, der særligt skal styrke det bæredygtige fiskeri. Man kan for eksempel indføre en fradragsordning, så naturskånsomme fiskere fritages for skat ved første kvotetildeling. Og man kan lave en dansk mærkningsordning for fisk, der er fanget naturskånsomt, så det bliver nemmere for forbrugeren at støtte de små, bæredygtige fiskere. På den måde kan Guldkantsdanmark nemlig komme til at blomstre – til glæde for både mennesker, miljø og natur..