Hertil og ikke længere. De fleste har uden tvivl glemt eller fortrængt det - men på et tidspunkt, da Helle Thorning-Schmidts regering var allermest upopulær, var oppositionspartiet Venstre i stand til at samle interessen hos ikke færre end hver tredje vælger, 33 procent. I hvert fald i meningsmålinger.. Siden er det af forskellige, politiske og personrelaterede grunde gået tilbage for Venstre, mens Socialdemokratiet pludselig skyder til vejrs i meningsmålinger. Bare ikke blandt vælgerne på den alleryderste venstrefløj.. For mens Socialdemokratiet under Mette Frederiksens ledelse har haft held til at lægge sig efter en ret markant strammerkurs, som næppe havde været mulig uden Dansk Folkeparti, lyder meddelelsen fra Enhedslisten: Hertil og ikke længere, for ”Mette Frederiksen er snublet i vores røde linjer”, som det er blevet udtrykt af hovedbestyrelsesmedlem Gunnar Starck.. Anledningen er naturligvis den meget radikale - men meget lidt Radikale Venstre-prægede - drejning af udlændingepolitikken, sådan som den kommer til udtryk i S’ helt åbenlyse valgoplæg, ”Retfærdig og realistisk: En udlændingepolitik, der samler Danmark”, som tydeligvis skal lokke nogle af de frafaldne vælgere fra især Dansk Folkeparti tilbage i folden. Til stor forargelse for en del medlemmer af partiet, men til endnu større forargelse for Enhedslisten, for ”hvis en S-ledet regering fører en udlændinge- og indvandrerpolitik, som er i grundlæggende modstrid med menneskerettighederne og de internationale konventioner, så må jeg bare sige, at det hverken er en politik eller et regeringsgrundlag, som Enhedslisten kan støtte”, ifølge gruppeledelsesmedlem Rune Lund. . Så partiet skipper Mette Frederiksen til fordel for sin egen ordfører, Pernille Skipper, og som sådan er der lagt op til endnu større splittelse i rød blok end i blå blok, selv om det måske kan svært at forestille sig lige for tiden. . Imidlertid er problemet/udfordringen med flygtninge og asyl så alvorligt og presserende, at det anstændigvis bør give anledning til andet end lidt tilfældig blå-rød-blok-partifnidder..