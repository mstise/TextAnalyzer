De Radikale vil uddanne lærere i fem år. KØBENHAVN: Lærerne skal fremover uddannes i fem år. I dag varer uddannelsen fire år. De skal også ende som kandidater på professionshøjskoler, og ikke som i dag som bachelorer.. Det foreslår Det Radikale Venstres gruppeformand, Sofie Carsten Nielsen, i forbindelse med partiets landsmøde i weekenden i Nyborg.. - Vi vil gerne give vores børn og lærerne de allerbedste muligheder for at udvikle skolen. Vi tror, at der skal endnu mere til end det, der i dag er på læreruddannelsen, siger Sofie Carsten Nielsen. . Hun og partileder Morten Østergaard har været uddannelsesministre. De tror ikke, at en uddannelsesreform kan gennemføres lynhurtigt.. - Vi har været med til at lave læreruddannelsen. Vi tror ikke, at det nye kan gennemføres i morgen. Det skal ske i en ordentlig proces, hvor vi får alle, det handler om, med, siger Sofie Carsten Nielsen.. Ifølge De Radikale skal de studerende forske og skoles i almen dannelse efter folkeskolelovens formålsparagraf, og de skal studere mere intensivt end nu. . De Radikale vil bruge 300 millioner kroner mere årligt, når uddannelsen forlænges til fem år. Der er 100 millioner kroner til taxameter, 130 millioner kroner til mere SU og 70 millioner kroner til forskning.. Pengene skal findes ved at lade ældre gå senere på folkepension. Det er blankt afvist af Socialdemokratiet og Dansk Folkeparti.. Danmarks Lærerforeningen håber dog på, at partierne vil lytte til De Radikale.. - Det er et meget interessant forslag. . - Vi ved fra Finland, hvor læreruddannelsen i flere år har været en femårig kandidatuddannelse, at det forbereder lærerne bedre til arbejdet i folkeskolen, at det løfter professionen, og at rigtigt mange hvert år søger ind på læreruddannelsen, siger Anders Bondo Christensen, formand for Danmarks Lærerforening./ritzau/.