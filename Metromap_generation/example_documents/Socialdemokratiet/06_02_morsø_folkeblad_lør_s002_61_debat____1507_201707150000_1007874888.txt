Et forslag med bid i. ”Navnet visdomstænder er sandsynligvis opstået, fordi man først får dem, når man er blevet voksen og vis. Visdomstænder er ikke til nogen stor gavn, men er et levn fra fortiden. Med tiden er menneskets kæber blevet mindre, og tænderne slides ikke så meget. Derfor er der ofte ikke plads til visdomstænder, hvorfor de kan give anledning til problemer”.. Sådan forklarer Tandlægeforeningen på sin hjemmeside dét fænomen, at visdomstænder typisk er de første, et voksent menneske får trukket ud. Og folkebladet forleden gik regionsrådsmedlem Thomas Hav (S) til biddet med sit forslag om, at det offentlige overtager ansvaret for tandplejen for voksne. Det kommer til at kræve nogle meget stærke politiske tænder, for Socialdemokratiets egen sundhedsordfører på tinge, Flemming Møller Mortensen, ser det tidligst på langt sigt, fordi en offentlig overtagelse bliver dyr.. ”Det er forhold, som det havde været lettere at klare for 60 år siden,” siger Flemming Møller Mortensen. Måske kunne han overveje, om det så ikke - ligesom visdomstænderne - er et levn fra fortiden, og om ikke en helt ny og moderne visdom kunne være tiltrængt?. Det handler langt mindre om privat kontra offentligt, end det handler om (u)rimeligheden i, at visse typer sundhedsydelser betales ved Kasse 1 og andre via skattekassen. Den, der både har dårlige tænder og et svagt syn, må selv betale broderparten direkte. Den, der hører dårligt, kan få høreapparater via sygehusenes høreklinikker eller med tilskud hos private udbydere. Det er der ikke anden logik i, end at det må dreje sig om økonomi, fordi der formentlig historisk har været flere tandløse og svagtseende end ditto hørende.. Og uanset hvad ellers så har det en slagside, som burde tale til socialdemokraternes sociale gemyt. Thi hvis det, som tandlægernes nordjyske formand Martin Bagger mener, er de relativt nye nationale retningslinjer, der er roden til al betændelsen, er det måske ét af de steder, der trænger til rodbehandling..