Det røde Danmark genrejst. KOMMUNALVALG: For Socialdemokratiet blev kommunevalget helt forrygende. Men det er klogt, hvis Mette Frederiksen og hendes partiledelse gør sig klart, at det først og fremmest var borgmestrene og de kommunale partifæller, der på valgnatten tegnede det kommunale landkort rødt.. Lad det lige være understreget, før begejstringen stiger dem til hovedet og frister dem til at drage landspolitiske konklusioner. . MANGE STEDER, og ikke mindst set og vurderet fra denne kant af landet, var valgudfaldet i Aalborg, Frederikshavn og Hjørring nærmest ærefrygtindgydende.. København fulgte lidt fodslæbende med - når vi holder os til storbybegrebet.. Og lad os da bare tælle regionerne med!. Landspolitisk havde Venstre et gevaldigt tilbageslag. Dansk Folkeparti blev bremset.. Vælgernes dom gav opbakning bag den socialdemokratiske velfærdspolitik, som den praktiseres derude, hvor det politiske håndværk omsættes i handling og til den konkrete virkelighed for borgerne.. Her kan man ikke flagre med de store ideologier.. ET EKSEMPEL kan fremhæves. I Mariagerfjord Kommune gjorde Dansk Folkeparti-folketingsmedlem Pia Adelsteen sin pludselige kommunalpolitiske entré – og spillede i konstitueringstimerne ud med kravet om en ”hjemsendelsesstrategi” (for flygtninge). Det gjorde hun til et afgørende vilkår for at indgå i en politisk aftale.. Den gik ikke. Alle øvrige - valgte som genvalgte - afviste at gøre Dansk Folkepartis landspolitiske mærkesag til kommunalpolitik. Adelsteen meldte sig derfor helt ud af forhandlingerne og indflydelse. . Episoden understreger afstanden mellem lands- og lokalpolitik.. Det er et klart signal. . Og det er hermed sendt videre til røde såvel som til blå.. VALGET i Frederikshavn var nærmest oppositions-udslettende - og en triumf for borgmester Birgit Hansen, der dog deler magt og indflydelse med de øvrige partigrupper.. I Hjørring triumferede hendes partifælle Arne Boelt med et stemmetal, der er en solid afvisning af en heldigvis sjældent set personhetz op til valget. . Men også her deles posterne pænt mellem partierne.. AALBORG blev endnu en socialdemokratisk succesoplevelse.. Efter en mangeårig pause genvandt S igen det absolutte flertal, som blev tabt under tidligere borgmester Henning G. Jensens deroute, som indtraf efter en langvarig succesperiode frem til, at han måtte gå og overlade det politiske lederskab til Thomas Kastrup Larsen, der med større ydmyghed og folkelighed har forvaltet borgmesterposten på forbilledlig vis. . Hvilket aalborgenserne kvitterede for på bedste vis.. Det bør medgives, at han ved sin tiltræden kunne køre videre på den omstilling fra industri- til videns- og oplevelsesby, som han overtog. Det betyder, at en del af udviklingen er selvkørende. Men arbejdsklima såvel i byråd som i forvaltning kan Kastrup Larsen honoreres for.. VALGRESULTATET i Aalborg må give Venstre grund til alvorlige overvejelser og konsekvenser. Tina French Nielsen kuppede sig i front i partiet, da hun forud for sidste valg tog initiativ til at vælte forgængeren Mariann Nørgaard. . Det skete med to begrundelser. Punkt 1: Behovet for et generationsskifte. Nørgaard var da 52 år. Punkt 2: To gange var det jo glippet for hende at erobre borgmesterposten.. Det sættes lidt i relief af den nye virkelighed. French Nielsen har nu nået den høje alder af 46 år. Og - kan man konstatere - nu har hun også to tabte borgmestervalg bag sig!. Det lyder selvfølgelig ondt. Sådan lokalt Venstre-politisk set.. Men denne gang er nederlaget større - og ganske givet mere smerteligt end ved de valg, hvor Mariann Nørgård godt nok ikke kunne vælte en S-borgmester. Men hver gang dog kunne opleve et Venstre i fremgang ….