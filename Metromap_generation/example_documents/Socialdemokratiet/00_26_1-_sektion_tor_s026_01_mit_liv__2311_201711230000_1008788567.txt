Ikke tid til at feste. MARIAGERFJORD: Natten til onsdag stod det klart, at Mogens Jespersen (V) tager endnu en periode som borgmester i Mariagerfjord Kommune.. Men der har dårligt været tid til at fejre resultatet. To timers søvn nåede det at blive til, inden arbejdet igen kaldte onsdag morgen.. - Det daglige arbejde som borgmester forsvinder ikke, fordi der nu har været valg. Jeg har faktisk et møde her om tyve minutter, sagde Mogens Jespersen, da NORDJYSKE fangede ham på telefonen onsdag middag.. - Men det er lidt svært at forberede sig, når telefonen ringer, og folk kommer forbi for at sige tillykke og tale om valget.. Forhandlinger fortsætter. Natten til onsdag blev de brede linjer i den nye konstituering tegnet op, og i den kommende tid vil Mogens Jespersen tage snakke med de øvrige partier for at få de mere præcise detaljer på plads.. - Henover weekenden skal vi have fordelt pladserne til byrådsmedlemmerne af vores eget parti, siger han.. - Men de andre bliver taget med på råd inden, så vi kan tage højde for deres ønsker også.. Et møde med Socialdemokratiets Leif Skaarup er allerede noteret i kalenderen, og der er på forhånd lagt op til, at de kan sætte sig på formandsposterne i to udvalg.. Både arbejdsmarkedsudvalget og kultur- og fritidsudvalget har de mulighed for at besætte, ligesom der også er lagt op til, at Socialdemokratiet kan besætte viceborgmesterposten.. - Det lå i den aftale om et bredt forlig, som vi havde indgået på forhånd. Derfor havde jeg ikke forventet mindre end det, siger Leif Skaarup.. Den endelige aftale skal underskrives et konstituerende byrådsmøde 6. december..