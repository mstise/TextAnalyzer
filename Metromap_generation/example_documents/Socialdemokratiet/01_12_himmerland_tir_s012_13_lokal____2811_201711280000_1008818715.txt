Borgmester var ikke  navngivet ved aftale. REBILD: Det store spørgsmål har efter valgaftenen og -natten i Stubhuset i Støvring været, om der ved håndslaget mellem Venstre, Dansk Folkeparti og Den Sociale Fællesliste var sat navn på, hvem der skulle være borgmester i Rebild Kommune de næste fire år.. Det afviser Gert Fischer som Venstres borgmesterkandidat til kommunalvalget.. - Der var alene tale om, at vi tre gav hinanden håndslag på at forsøge at få så bred en konstituering som mulig. Det var slet ikke på tale at drøfte, hvordan de enkelte udvalgsposter og borgmesterposten skulle besættes. Efterfølgende tog vi kontakt til andre partier for at forhandle, hvor Thøger Elmelund Kristensen som spidskandidat for Socialdemokratiet var den første. Efterfølgende var vi klar til at snakke med de konservative, men inden det skete, forsvandt Tommy Degn fra Dansk Folkeparti, fortæller Gert Fischer.. Til spørgsmålet om hvorvidt Tommy Degn ville pege på ham som ny borgmester svarer Gert Fischer, at dette spørgsmål skal stilles til Tommy Degn selv.. Ved offentliggørelsen af konstitueringsaftalen mellem Socialdemokratiet, Konservative, Radikale Venstre og Dansk Folkeparti meget sent på valgnatten forklarede Tommy Degn direkte adspurgt, at han sprang fra aftalen med Venstre og Den Sociale Fællesliste, da han efter at der var givet . håndslag på aftalen havde oplevet medlemmer af sidstnævnte være indbyrdes uenige om, hvorvidt Gert Fischer skulle være ny borgmester.. Derfor valgte han at tilslutte sig forhandlingerne med Radikale Venstre, De Konservative og Socialdemokratiet.. Fordeling af udvalgsposter. Venstres otte kandidater i byrådet efter nytår var mandag aften samlet for blandt andet at drøfte besættelse af ledige udvalgsposter.. - Vi har jo god tid til det inden det konstituerende byrådsmøde 14. december, som vi aftalte i økonomiudvalget for et par måneder siden frem for 1. december som angivet i konstitueringsaftalen, som det nu derfor efterfølgende er blevet nødvendigt at ændre, konstaterer Gert Fischer nøgternt.. Udvalg udvides og slankes. Allerede torsdag samles lokalpolitikerne til det første byrådsmøde efter kommunalvalget.. Her optræder en tillægsdagsorden, der drejer sig om en ændring af styrelsesvedtægten for Rebild Kommune.. I det nyvalgte byråd, der tiltræder 1. januar 2018, er der indgået en konstitueringsaftale blandt et flertal på 13, der indebærer at:. •Økonomiudvalget får 7 medlemmer og ikke som nu 9.. •Børne- og Ungdomsudvalget ændrer navn til Børne- og Familieudvalget og får 5 medlemmer og ikke som nu 7.. •Sundhedsudvalget får 7 medlemmer og ikke som nu 5.. •Byrådet vælger ikke en 2. viceborgmester.. For at få opfyldt disse ændringer kræves en ændring af Rebild Kommunes styrelsesvedtægt, der kræver godkendelse på to byrådsmøder med mindst 6 dages mellemrum. .