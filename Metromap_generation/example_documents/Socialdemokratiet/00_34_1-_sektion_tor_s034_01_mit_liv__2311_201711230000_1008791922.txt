Snævert flertal står bag radikale Sebbelin. REBILD: Det kom angiveligt bag på Leon Sebbelin (RV) selv, at han ud på valgnatten alligevel fik mulighed for at fortsætte som borgmester.. Det skete, da DF pludselig med sine to mandater skaffede det snævrest mulige flertal på 13 ud af 25.. - Vi fik det, vi ville have, udtalte Tommy Degn (DF) lige efter konstitueringsaftalen, hvor han også indrømmede, at han var løbet fra en aftale tidligere på natten med Venstre og Den Sociale Fællesliste.. DF fik betaling for støtten til Sebbelin i form af forbedringer i ældreplejen og en formandspost for teknik- og miljøudvalget.. Og hvad koster det mon at gøre alle hjemmeplejebesøg dobbelt så lange og at lægge fem procent flere penge til visitationer i hjemmeplejen?. - To en halv til tre millioner, oplyser Leon Sebbelin. . Tommy Degn får plads i økonomiudvalget sammen med Leon Sebbelin, Morten Lem (S) og Holger Pedersen (K).. Den socialdemokratiske spidskandidat Thøger Elmelund Kristensen overlader lidt overraskende viceborgmesterposten til partifællen Morten Lem og bliver selv formand for børne- og familieudvalget.. - Det er en ønskepost for mig. Efter otte år i økonomiudvalget vil jeg gerne tilbage til et fagudvalg og have jord under neglene, siger Thøger Elmelund, som er meget tilfreds med konstitueringen, selv om den blev smal:. - Vi fandt sammen med dem, vi normalt regner for vores naturlige samarbejdspartnere, hvor man kan stole på hinanden og behandler hinanden ordentligt.. - Men kan sådan en snæver konstituering så holde? . - Ja, nogen hopper op og ned, men lad os nu se, om det ikke bliver hop på stedet, siger Thøger Elmelund.. - Når røgen har lagt sig, så er de sikkert også indstillet på at lave noget politik. Det plejer vi jo at kunne, siger Leon Sebbelin.. Han afviser i øvrigt, at valgforbundet med Konservative og DF har haft indflydelse på, hvordan konstitueringen endte.. - Ud over det rent valgtekniske samarbejde havde vi kun lovet hinanden at stikke hovederne sammen, når vi kendte stemmetallene. Og . desuden at betænke de partier, som eventuelt ikke skulle opnå valg, på anden vis, siger Leon Sebbelin.. Af tilsvarende grund har Socialdemokratiet fået indføjet i konstitueringsaftalen, at S er førstevælger til sideposter, som ikke kræver medlemskab af byrådet.. Socialdemokratiet kunne nemlig i sit valgforbund lukrere på stemmerne fra SF og Alternativet, som ikke selv opnåede valg.. Det lykkedes ikke onsdag at træffe Lene Aalestrup (K) for en kommentar..