Støjberg afviser kvoteflygtninge. INDLAND: Siden 1989 har Danmark modtaget 500 kvoteflygtninge om året.. Men fremover skal det være op til regeringen at afgøre, hvor mange kvoteflygtninge Danmark skal tage - hvis nogen overhovedet.. Sådan lyder et lovforslag fra integrationsminister Inger Støjberg (V). Forslaget vil samtidig betyde, at Danmark ikke er tvunget til at tage 1500 kvoteflygtninge næste år.. Det står vi ellers til, fordi Støjberg har sløjfet modtagelsen af kvoteflygtninge både i år og sidste år, og gældende lov fastslår, at Danmark skal modtage 1500 kvoteflygtninge over en treårig periode.. - Jeg tror såmænd nok, at vi på sigt igen kan komme til at tage imod kvoteflygtninge. Men lige nu har vi brug for et pusterum, så vi får folk integreret, siger Inger Støjberg.. Drastisk fald. Antallet af asylansøgere er ellers faldet drastisk fra 21.316 i 2015 til 6266 i 2016. I løbet af de første syv måneder af 2017 har 1918 personer søgt asyl.. - Vi har et meget, meget lavt asyltal i øjeblikket. Men vi har jo altså også et kæmpe efterslæb, når det handler om at få de mennesker, der er kommet hertil, integreret, siger Inger Støjberg. . Der er to ting, der afgør, hvornår hun igen vil modtage kvoteflygtninge:. - Det ene er antallet af asylansøgere. Det andet er spørgsmålet om, hvordan det går de mennesker, der er kommet hertil: Forsørger de sig selv, taler de sproget, har de taget værdisættet til sig? . Så du kan ikke opsætte nogen kriterier - det vil være op til din mavefornemmelse?. - Vi har jo et integrationsbarometer, og det kunne man tage udgangspunkt i. Det siger noget om, hvor mange der kommer i arbejde - og hvordan det i det hele taget går med at deltage i den danske hverdag.. Så længe integrationsministeren hedder Inger Støjberg, er Dansk Folkepartis udlændingeordfører, Martin Henriksen, ikke bekymret.. - Men hvis Morten Østergaard (R) bliver integrationsminister og kan beslutte en meget vidtgående lempelse af dansk udlændingepolitik uden om Folketinget, så hælder vi mest til at stemme nej, siger han.. Lovforslag sætter loft. Lovforslaget sætter et loft på 500 kvoteflygtninge årligt, forsikrer Støjberg. Kun et folketingsflertal vil kunne hæve det. Men så længe loftet kan fraviges, er det ikke et reelt loft, mener Martin Henriksen. . Mens støttepartiet altså er loren, er der opbakning fra Socialdemokratiet. Og det falder ikke i god jord i resten af oppositionen.. Radikale Venstres partileder, Morten Østergaard, kalder det "så småt, som det kan blive", og Alternativets udlændingeordfører Josephine Fock vil tage en snak med Socialdemokratiet:. - Hvis socialdemokraterne fastholder ikke at kunne tage kvoteflygtninge, så synes jeg, at vi er med til at undergrave hele det internationale system.. Hvis vi ikke tager kvoteflygtninge, mister Danmark sin troværdighed, advarer Tim Whyte, generalsekretær i menneskerettighedsorganisationen Mellemfolkeligt Samvirke:. - Vi er kendt som et land, der har værdierne i orden og kan tage et humanitært ansvar. Det er lige præcis det, der gør, at vi som et lille land kan sidde med ved bordet, når man skal forhandle om internationale aftaler og løsninger..