Stemmesedlen er 90 cm lang. Der bliver 24 centimeter stemmeseddel mere end for fire år siden at holde styr på, når de nordjyske vælgere på tirsdag skal sammensætte et nyt regionsråd.. I 2013 skiftede man skrifttype og komprimerede teksten, fordi stemmesedlen fire år tidligere var blevet ekstremt lang og dermed vanskelig at håndtere både for vælgere og især for de, der bagefter skulle tælle stemmesedlerne.. Med disse ændringer og med 182 kandidater lykkedes det i 2013 at holde stemmesedlen på 66 centimeter. Men så let slipper vi ikke denne gang, for antallet af lister og af kandidater sætter ny rekord. 15 lister med 247 kandidater - 65 flere end sidst - stiller op.. Det betyder, at stemmesedlen, selv med den mere komprimerede skrifttype, der blev indført sidst, er blevet 89 centimeter lang. . Den nordjyske regionsråds-stemmeseddel er fortsat landets korteste, men forskellen i forhold til de tre nærmeste regioner er til at overskue. I Region Midt og Region Sjælland er den 90 centimeter, i Region Syd 94,5 centimeter - og i hovedstaden ”meget længere,” som det formuleres.. I hovedstadsområdet er der opstillet over 30 lister, så man har måttet opgive at udstyre alle med et listebogstav, fordi alfabetet ikke rækker!. Så vidt er det slet ikke kommet i Nordjylland med som nævnt 15 lister. . Kandidattallet nærmer sig i øvrigt Region Midt. Den har cirka dobbelt så mange indbyggere som Region Nordjylland, men de to regioner har næsten lige mange regionsrådskandidater. . Begge steder skal der vælges 41 medlemmer til regionsrådet. . I dag er otte partier repræsenteret i det nordjyske regionsråd. To medlemmer står uden for partierne. Af de 41 nuværende medlemmer genopstiller de 31. . Kandidatfeltet er kønsmæssigt fordelt med cirka en tredjedel kvinder og to tredjedele mænd. Sådan forholdt det sig også ved sidste valg. Dengang rettede vælgerne op på den kønsmæssige skævhed blandt kandidaterne, så det endte med et regionsråd, hvor der er omtrent lige mange mænd og kvinder. . 26 pct. af kandidaterne er under 40 år. 13 pct. er under 30 år.. Der er trykt knap 476.000 stemmesedler til afstemningsstederne rundt om i Nordjylland, hvor valget til regionsrådet afvikles side om side med kommunalvalget (og nogle steder også ældrerådsvalg).. Og udover at stemmesedlen til regionsrådsvalget er blevet længere i forhold til sidst, er der også sket en anden ændring på stemmesedlen. Den boks på stemmesedlen, hvor man skal sætte sit kryds, stod dengang længst til højre. Det voldte allerede i løbet af de første timer af valghandlingen problemer, fordi mange var i tvivl om, hvor krydset skulle anbringes for at være gyldigt. Indenrigsministeriet måtte i al hast på selve valgdagen udsende en bekendtgørelse om, at stemmesedler skulle betragtes som gyldige, hvis det var indiskutabelt, hvad vælgerens hensigt var, også hvis krydset ikke var landet i den firkantede boks på stemmesedlen.. Belært af disse erfaringer er boksen, hvor krydset skal sættes, flyttet, så det nu står længst til venstre på stemmesedlen ud for henholdsvis parti- og liste-navne og ud for kandidatnavnene.. Ligesom til kommunalvalget må der sættes ét kryds - enten ud for et parti/en liste eller ud for en kandidat. . Partiet/listen bestemmer selv, hvor mange eller få kandidater man vil opstille. Dog må der maksimalt opstilles fire flere, end der skal vælges, altså 45. Enhedslisten har som eneste parti valgt at udnytte muligheden fuldt ud. I den anden ende af spektret har Nationalpartiet opstillet en enkelt kandidat. . De 15 lister på stemmesedlen denne gang er:. A: Socialdemokratiet. B: Radikale Venstre. C: Det Konservative Folkeparti. D: Nye borgerlige. E: Retsforbundet. F: SF - Socialistisk Folkeparti. G: Social Fælles Liste. I: Liberal Alliance. K: Kristendemokraterne. N: Nationalpartiet. O: Dansk Folkeparti. R: Kommunisterne. V: Venstre - Danmarks Liberale Parti. Ø: Enhedslisten - De rød-grønne. Å: Alternativet. 12 af de opstillede partier og lister har indgået fem valgforbund. Det betyder, at stemmer på ét parti i et valgforbund, som bliver i ”overskud”, tilfalder andre i valgforbundet. . De fem valgforbund ved regionsrådsvalget er indgået mellem. - Radikale Venstre og Alternativet. - Det Konservative Folkeparti og Kristendemokraterne. - Nye Borgerlige og Dansk Folkeparti. - SF, Enhedslisten, Kommunisterne og Social Fællesliste. - Liberal Alliance og Venstre.. NORDJYSKE har bedt spidskandidaten for hver liste besvare de samme spørgsmål. Svarene bringes på de følgende sider sammen med navnene på kandidaterne. I enkelte tilfælde har partiet ikke haft mulighed for at fremskaffe foto af kandidaterne..