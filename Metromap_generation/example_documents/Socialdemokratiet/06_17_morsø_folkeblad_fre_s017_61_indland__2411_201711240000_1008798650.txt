Arne Boelt i spil til ny post. NORDJYLLAND: Socialdemokratiets fremgang ved kommunalvalget betyder også, at partiet står til at rykke i front i kommunernes organisation, KL.. Flere har nævnt Aalborgs borgmester, Thomas Kastrup-Larsen (S), der i dag sidder i KL’s bestyrelse, som en mulig afløser for den nuværende Venstre-formand, Martin Damm. Men det har Aalborg-borgmesteren ingen ambitioner om, siger han.. I stedet peger han på Aarhus’ borgmester, Jacob Bundsgaard, der i dag er næstformand for KL.. - Han har været en god og samlende figur som næstformand i KL. Og jeg håber meget, at det lykkes Jacob at blive formand for KL, siger Thomas Kastrup-Larsen, der dog gerne fortsætter som medlem af KL’s bestyrelse på en af de syv pladser, partiet står til efter valget.. - Jacob og jeg har haft et godt og frugtbart samarbejde i efterhånden mange år. Det handler om at spille hinanden gode, og Jacob vil være en god formand for KL, så derfor vil jeg gerne være med til at spille ham god, siger Aalborg-borgmesteren.. Gade venter skifte. På regionalt niveau er det også fordelingen af stemmer, der afgør sammensætningen af KL’s regionale organ, kommunekontaktrådet. Endnu har man i Kommunernes Landsforening ikke kunnet gøre op med sikkerhed, hvordan det kommende nordjyske kommunekontaktråd skal sammensættes, men den nuværende formand for rådet, borgmester Mogens Gade (V) fra Jammerbugt, føler sig overbevist om, at der sker et skifte på formandsposten til årsskiftet.. - Som jeg ser tallene, er der næppe tvivl om, at Socialdemokratiet står til at få formandsposten i Nordjylland, siger Mogens Gade.. Den nuværende næstformand, borgmester Arne Boelt (S) fra Hjørring, har dannet makkerpar med Mogens Gade, hvilket begge har været tilfredse med. Skulle Arne Boelt blive det socialdemokratiske bud på en ny formand for de nordjyske kommuner, vil Mogens Gade ”med meget stor glæde danne makkerpar med Arne i fire år mere”. . Arne Boelt siger til NORDJYSKE, at der er flere kabaler, der skal gå op. Partiet skal - som de øvrige partier - på landsplan lægge sig fast på, hvem der bestride posterne i KL’s bestyrelse. Dernæst skal posterne på regionalt niveau fordeles.. Alle borgmestre er fødte medlemmer af kommunekontaktrådet, så det handler alene om, hvem der skal udgøre formandskabet - to hverv, der honoreres med årligt godt 210.000 kr. til formanden og ca. 65.000 kr. til næstformanden. . - Hvis Socialdemokratiet skal besætte formandsposten i kommunekontaktrådet, kan jeg se flere muligheder. Jeg vil på ingen måde stå i dag og sige, at ”den snupper jeg”. Både Thomas Kastrup-Larsen og Frederikshavns borgmester, Birgit S. Hansen, har fået så flotte stemmetal, at de kan og bør komme i spil, siger Arne Boelt, der omvendt er parat til at påtage sig formandsposten, ”hvis det er sådan, kabalen går op”.. Som nævnt satser Thomas Kastrup-Larsen på at fortsætte i KL’s bestyrelse. Birgit S. Hansen lader over for NORDJYSKE forstå, at hun ”har overskud til at tage en tørn for kommunerne, for der er også vigtige kampe at kæmpe uden for kommunegrænsen”. I denne periode er hun menigt medlem af KL’s teknik- og miljø-udvalg. Og det er nok primært i det nationale KL-arbejde - ”i en af KL-bestyrelser,” som Birgit Hansen siger - hun gerne vil lægge kræfterne. .