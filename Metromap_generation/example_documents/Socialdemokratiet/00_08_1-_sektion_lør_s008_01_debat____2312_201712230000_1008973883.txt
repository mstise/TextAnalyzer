Skammens dag. KVOTEFLYGTNINGE: For et par dage siden kommenterede Peder Hvelplund fra Enhedslisten, at et flertal i Folketinget var på vej til at beslutte: Kvoteflygtninge, nej tak! . Ikke mindst mit eget parti, Socialdemokratiet, fik nogle velfortjente drag over nakken for at svigte nogle få hundrede af verdens dårligst stillede flygtninge.. Nu er svigtet så fuldbyrdet. . Flertallet blev sikret, fordi Socialdemokratiet støttede Inger Støjberg og co. Danmark vendte ryggen til op mod 500 kvoteflygtninge. Og Danmark meldte sig som det første land i verden ud af den internationale solidaritet, der har eksisteret i årtier på dette felt – trods meget forskelligartede regimer og systemer rundt om på kloden.. Nr. 130 i min Arbejdersangbog hedder: ”Rejs jer, fordømte her på jorden”. . Jeg har nydt at synge/råbe den massevis af gange sammen med gode venner. Ikke mindst omkvædets to sidste linjer: ”- og Internationale slår bro fra kyst til kyst”.. Onsdag 20. december gik broen op. . Mit parti, Socialdemokratiet, lagde de afgørende hænder på det håndsving, der afbrød forbindelsen ”fra kyst til kyst”. . Håbet brast for 500 unavngivne og ukendte flygtninge, som nu må sætte deres lid til, at andre (knapt så rige?) lande fortsat vil vedkende sig et fælles ansvar for verdens flygtningestrømme. . Jeg er flov over, at vi af frygt for at tabe endnu et valg, taber vores internationale solidaritet af syne. . Vores kattelem er, at Folketingets beslutning indebærer, at det er den til enhver tid siddende udlændingeminister, som afgør, om Danmark igen modtager kvoteflygtninge. . Lad os gå til næste valg med et klokkeklart løfte til vælgerne, at en socialdemokratisk udlændingeminister straks igen lukker op for modtagelse af et antal kvoteflygtninge..