Forslag splitter skoleudvalgg. AALBORG: Ungebyrådets forslag om at indføre samfundsfag i 7. klasse har splittet Aalborgs ny skoleudvalg så meget, at det i stedet bliver op til byrådet at afgøre, hvordan det skal kunne lade sig gøre.. Selv om udvalgets politikere er enige om, at det er en god ide, er de nemlig ikke enige om, hvilken model man skal bruge til at realisere forslaget. Lisbeth Lauritsen, Søren Kusk og Mette Ekstrøm fra Socialdemokratiet foretrækker, at der hver uge sættes 45 minutter af til samfundsfag som en del af den understøttende undervisning på alle kommunens skoler. . Men skolerådmand Tina French Nielsen (V), Maja Torp (V) og Christoffer Hjort Storm (DF) vil hellere have, at det skal være frivilligt - forstået på den måde, at skolerne bliver forpligtet til at arbejde tværfagligt med temaet samfundsfag i løbet af 7. klassetrin. Og da Per Clausen (EL) ikke deltog i skoleudvalgets seneste møde, lykkedes det derfor ikke at sikre et flertal for hverken den ene eller den anden løsning.. Demokratisk dannelse. - I Venstre og DF ønsker vi ikke at indskrænke skolernes fri råderum. Vi vil gerne være med til at fremme elevernes demokratiske dannelse ved hjælp af flere timer i samfundsfag, men det bør ske ved, at den enkelte skole får mulighed for at løfte opgaven på den den måde, der giver mest mening ude hos dem, forklarer Tina French Nielsen.. Hun peger desuden på, at det kan give problemer at tage tiden til samfundsfag fra de timer, der er afsat til understøttende undervisning. For på en række skoler bruger man allerede en del af den understøttende undervisning til konfirmationsforberedelse, og andre steder har man desuden valgt at konvertere understøttende undervisning til to voksne i den almindelige fagdelte undervisning.. - Og så kan der være så få timer tilbage til understøttende undervisning, at man risikerer, at der ikke er plads til andet end samfundsfag. Og det bliver måske lovligt snævert, mener Tina French Nielsen..