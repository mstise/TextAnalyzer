Mor og søn - og partifæller.  FRØSLEV: Nuværende kommunalbestyrelsesmedlem Pia Storm (S) kan glæde sig over at se et meget velkendt navn på stemmesedlen, når der skal sættes kryds 21. november. Og det er ikke hendes eget. . I foråret meldte Pia Storms søn, Rasmus Rosenkrantz, sig nemlig ind i den Socialdemokratiet, og han stiller også op til kommunalvalget i Morsø Kommune.. - Interessen for politik er kommet helt af sig selv, siger Rasmus Rosenkrantz, der jo helt åbentlyst har fået det politiske ind med modermælken.. - Vi har altid brugt meget tid på at diskutere, og der er da også blevet råbt højt over mange middagsselskaber i vores hjem, siger Pia Storm. . De to partifæller fortæller, at de i løbet af valgkampen har oplevet stor forvirring omkring deres familierelation på grund af de forskellige efternavne. Men det er der nu en særlig grund til. Rasmus Rosenkrantz har nemlig taget sin fars efternavn, der både har adelige rødder og historisk betydning. Men selvom de to familiemedlemmer ikke deler efternavn, deler de både holdninger og gener, og de er da også enige om, at det er førstnævnte, der skal fylde i valgkampen. . - For os handler det om politikken, siger Pia Storm.. Forskellige fokuspunkter . Selvom mor og søn langt hen ad vejen deler de samme holdninger, har de forskellige fokuspointer og interessefelter, og derfor mener de, at de supplerer hinanden godt.. - Jeg går meget op i de bløde værdier, og Rasmus interesserer sig selvfølgelig også for børnefamilier, men også teknik og miljø, siger Pia Storm. . 31-årige Rasmus Rosenkrantz bor i Frøslev med sin kone, Pernille Lauridsen, og deres to børn på seks og to år. Han har tidligere været formand for Dantaxi Nykøbing, og er lige nu i gang med at læse fag op på HF, så han endnu en gang kan følge i sin mors fodspor ved at læse til lærer.. Han siger selv, at han hele livet har interesseret sig for politik, og at ”man bliver mere opmærksom på samfundet, når hverdagen bliver lidt mere kompliceret”.. - Jeg har jo min egen børnefamilie. Men jeg havde nok stillet op sidste gang også, hvis jeg ikke havde haft så mange jern i ilden der. Nu har jeg så valgt at prioritere tiden til det, siger Rasmus Rosenkrantz og fortsætter: . - Jeg vil ikke miste min brokkeret, og nu er det min tur til at tage en tørn. De værdier, jeg står for, kan ellers nemt blive overset, og det ligger mig ikke fjernt at tage stilling. Det er jeg vant til, siger Rasmus Rosenkrantz.  . 52-årige Pia Storm bor til daglig med Per Bengtson i Vodstrup, og så er hun afdelingschef for Thy-Mors HF og VUC Nykøbing. Hun meldte sig ind i Socialdemokratiet for fire og et halvt år siden og håber på, at hun kan få endnu mere erfaring inden for det politiske felt. . - Jeg tror og håber på, at vi begge to bliver valgt ind, siger hun med et smil.  . De to partifæller, familiemedlemmer og - måske - kommende kollegaer er ikke bange for, at deres familiære bånd kommer i vejen for det politiske arbejde - eller omvendt.. - Selvfølgelig kan vi skille det ad, siger Rasmus Rosenkrantz og fortæller, at den fælles interesse for politik har styrket deres forhold. .