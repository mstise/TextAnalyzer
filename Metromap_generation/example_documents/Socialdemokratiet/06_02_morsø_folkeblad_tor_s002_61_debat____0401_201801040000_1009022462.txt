Stadig lang vej endnu. Mens vi venter på intet mindre end den sjette ghettopakke siden 1996 - det ene initiativ efter det andet, det nyeste endda sat i verden med det ambitiøse formål at ”afvikle ghettoerne helt” - kunne noget tyde på, at der stadig kan være ganske lang vej endnu til integration, ikke mindst på det mentale plan.. Rundt omkring i ghettoer i Danmark har analyseinstituttet Kantar Gallup for dagbladet Berlingske spurgt indvandrere og efterkommere af indvandrere - og af undersøgelsen fremgår det, at 35 procent mener, at muslimske højtider bør markeres af hele det danske samfund. . Samtidig er 35 procent enige eller overvejende enige i, at islam i det hele taget bør fylde mere i det danske samfund, for eksempel i folkeskolen, på arbejdsmarkedet og i den offentlige debat.. Men inden et pr. tradition udlændinge- og indvandrerkritisk parti som Dansk Folkeparti er kommet til orde, har Socialdemokratiet nået at smutte ind foran i skikkelse af integrationsordfører Matthias Tesfaye, der finder det vigtigt at respektere religiøse mindretal og skabe rum til, at religionen kan praktiseres: . ”Men vi skal ikke underkaste os religiøse mindretal. Den sondring er nogle muslimer ikke altid skarp på. De skal ikke forvente, at resten af samfundet underkaster sig muslimske højtider og gør ramadan til en institution i skolen eller holde eid-fest i hele boligområdet”.. At 30-40 procent gerne ser, at islam og muslimske højtider fylder mere i Danmark er efter Mathias Tesfayes mening alt for mange, men ”vi kommer nok aldrig ned på nul procent”.. På det rent praktiske plan må det handle om noget så umiddelbart naivt som fredelig sameksistens i et land, der helt ned i sin grundlov tager meget vidtgående hensyn til den personlige, religiøse overbevisning. . Integration forudsætter respekt og accept, men det skal vel at mærke være gensidigt, så derfor bør andre trosretninger acceptere og respektere, at nok er der religionsfrihed i Danmark, men ikke religionslighed..