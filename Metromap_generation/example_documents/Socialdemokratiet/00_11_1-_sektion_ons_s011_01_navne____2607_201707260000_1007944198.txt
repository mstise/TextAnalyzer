Arbejdsglæde og livsglæde. ‡ Sigaard Jensen, Rønven 17, Brovst, 94 år.. Mandag 17. juli døde Sigaard Jensen pludseligt og uden forvarsel. Det kom som et chok for hans familie og utallige venner, for han var i fuldt vigør lige til det sidste, bl.a. med at arran- gere sin 95 års fødselsdag 31. august med 100 gæster. Fire dage før sin død agerede han som så ofte før degn ved levendegørelsen af herregården Bratskov i Brovst.. Den barske natur i de store klit- og moseområder i Tranum Sogn og den fattige opvækst har formet nogle stærke mennesker. En af dem var Sigaard Jensen, der blev født på et husmandsbrug i Melkær som den yngste af syv søskende. Han var hele livet stærkt knyttet til Tranum sogn, og han var en kendt mand på hele egnen. Han var et levende, aktivt og hjælpsomt menneske, en ildsjæl, der skrev meget, holdt foredrag og rundvisninger på egnen. Han var en af initiativtagerne til oprettelsen af Øster Han Herreds Egnssamling i Tranum, ligesom han var aktiv i Sognegruppen for Tranum-Lerup-Koldmose sogne.. Under den tyske besættelse af Danmark gravede han løbegange på Aalborg Lufthavn efter først at have fået et Ausweis hos den tyske Bauleiter i Det gule Hus i Nørresundby. Transporten var ikke noget problem, for hver dag kørte en lastbil med et skur på ladet 20 arbejdere fra Melkær til lufthavnen. Senere gravede han 10 meter brede pansergrave ved Ryå.. 18. september 1944 blev Sigaard ansat ved Tranum Klitplantage. Det var et kæmpe arbejde at omdanne de 20 kvadratmeter store mosearealer til klitplantage eller agerland. Mosehullerne skulle fyldes ud, og der skulle graves grøfter og kanaler. Arbejdet foregik med håndkraft, og skovl, spade, greb og lyng-le blev transporteret over de store afstande på cykel. Arbejdet foregik i al slags vejr, så madpakken var ofte frossen om vinteren. Der var ingen arbejdsskure, så nødtørften foregik i det fri. Sigaard var med til det hele.. Da træerne voksede op, var Sigaard ifølge plantøren i stand til at fælde 10 rummeter tømmer om dagen med økse og sav uden at blive træt. Det var et hårdt, men sundt arbejde. Resten af energien brugte han derhjemme, hvor han havde lidt landbrug og blev en kendt sælger af juletræer. Sigaard kendte hver en plet i Klitplantagen og navnene på de 200 forladte huspladser og deres tidligere beboere, og alt har han beskrevet med stor omhu. Denne enestå- ende dokumentation, der er ledsaget af fotografier, fylder flere ringbind. Sigaard Jensens livshistorie er beskrevet i bøgerne ”Langt ude i skoven” og ”Brovst som arbejderby”.. Han var også interesseret i organisationsarbejde. Skovarbejderne valgte ham som deres tillidsmand, og han var i flere omgange på kurser, bl.a. på Nødebo Skovskole. Han var formand for husmandsforeningen i 10 år og i bestyrelse for Dansk Arbejdsmands Forbund. Desuden var han et trofast medlem af Socialdemokratiet, og han var kasserer i partiforeningen i 20 år. Sigaard Jensen arbejdede i Tranum Klitplantage i 43 år indtil 1987. Det blev hans livsgerning, og dette arbejde ville han ikke have byttet med noget som helst andet. . 13. august 1940 var Sigaard øjenvidne til, at to engelske Blenheim fly blev skudt ned over mosen af tyske Messerschmidt fly. I 2013 var han med til at rejse to mindesten ved Udholmsvej og Rødhusvej for de seks omkomne piloter. I november 1944 så han, at et tysk Messerschmidt fly faldt ned i mosen ved Tranumvejen. Først i marts i år fandt man ud af, at de jordiske rester af piloten og resterne af flyet fortsat lå i jorden. I forbindelsen med opgravningen blev Sigaard Jensen som det absolut sidste øjenvidne interviewet i fjernsynet. Han havde været ude efter et læs tørv og havde været forbavset over flyets manøvrering, inden det styrtede ned. Hele sagen var en sensation, og interviewet blev vist over hele Europa og endda i Brasilien.. Sigaard Jensen var et levende bevis på, at arbejdsglæde og livsglæde hører sammen, og at det aldrig er for sent at lære noget nyt. Han var vidne til den enorme udvikling, som det danske samfund og det fattige Tranum sogn har gennemgået siden 1920’erne, og han var på alle måder en dygtig aktør i denne udvikling. Sigaard var uddannet i ”Livets skole”, og han var et dannet menneske i ordets bedste betydning.  .