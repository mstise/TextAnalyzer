10 millioner til kystsikring i Hjørring Kommune. HJØRRING: Der bliver alligevel 10 millioner kroner ekstra at gøre godt med til kystsikring på en strækning fra Lønstrup til Nørlev i Hjørring Kommune. . Det ligger fast efter et møde torsdag i Folketingets miljø- og fødevareudvalg. Derudover bliver der også 10 millioner kroner til nye forsøg med Skagen Innovations Centers omdiskuterede trykudligningsrør. . Udvalgsformand Pia Adel-steen (DF) udtalte ellers torsdag til NORDJYSKE, at der ikke var penge i denne omgang til kystsikring i Hjørring Kommune, men at der blev 15 millioner kroner til Poul Jakobsens drænrør. . - Nu er der lavet en bred politisk aftale. Jeg havde ikke lige helt overblik over tallene i går, siger Pia Adelsteen. . Hårdt ramt kyststrækning. Engangsbeløbet på 10 millioner kroner til Hjørring Kommune skal supplere den aftale, der er lavet mellem Hjørring Kommune og en række grundejerforeninger om sandfodring fra skib på en 7,5 kilometer lang strækning fra Lønstrup i syd til Nørlev i nord. . - Der er hårdt brug for en ekstra indsats på den strækning, og det vil vi gerne bidrage til, siger Pia  Adel-steen. . De 10 millioner kroner til nye forsøg med Poul Jakobsens drænrør har været en mærkesag for Dansk Folkeparti, som det nu var muligt at få forhandlet igennem. . Pia Adelsteen vil endnu ikke ikke løfte sløret for, hvor Poul Jakobsen får grønt lys til at grave sine drænrør ned i strandbredden.  Det er dermed uvist, om det bliver på en kyststrækning i Nordjylland. . Den ekstra pose penge på i alt 45 millioner kroner, som Folketingets miljøudvalg nu har fordelt til kystsikring og naturbeskyttelse, stammer fra en aftale med Socialdemokratiet om afgiftslettelser. . Mærkværdig fremgangsmåde. Det nordjyske folketingsmedlem Bjarne Laustsen (S) undrer sig over den måde, det foregår på:  . - Det er selvfølgelig fint nok med flere penge til kystsikring, men det er en mærkværdig fremgangsmåde. Det er ikke et engangsbeløb, men et led i en sammenhængende varig løsning, der er behov for. . - Samtidig vælger man pludselig at støtte Poul Jakobsens drænrør uden en faglig vurdering af metoden, siger Bjarne Laustsen. . Først senere på året har stat og kommuner forhandlinger om de fem-årige fællesaftaler om kystsikring. .