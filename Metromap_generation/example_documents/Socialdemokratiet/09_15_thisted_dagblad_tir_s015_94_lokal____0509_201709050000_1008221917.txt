Thy skal have sit eget hospice. HOSPICE: Der er behov for et hospice i Thy. Det nærmeste ligger i Skive, og hospicepladserne i Region Nordjylland er placeret i Aalborg og Frederikshavn, og for en beboer i Thy er det for langt væk.. Det handler nemlig ikke kun om patienten, men i høj grad også om de pårørende. Når den sidste del af livet indledes, er det vigtigt for kontakten mellem den indlagte og de pårørende, at der skal være så kort afstand som muligt til hinanden.. I min omgangskreds er mange utroligt optagede af, hvordan forholdene er, når de ved livets afslutning har brug for lindrende hjælp alle døgnets timer. En bekendt sagde til mig forleden, da vi talte om muligheden for at få et hospice til Thy: ”Det ville være det bedste, der kunne ske”.. Hvordan får vi hospicepladser til Thy? En ny rapport fortæller, at den smertelindrende indsats skal forbedres, så man fremmer livskvaliteten hos patienter, som kæmper med en uhelbredelig sygdom.. Den indsats kan under de korrekte forhold på mange måder indfries i hjemmet eller på et hospital. I nogle tilfælde vil det imidlertid gavne patienten såvel som de pårørende med et ophold på et hospice, fordi de kan få hjælp døgnets 24 timer. Derudover er der det rette miljø med en bemanding, som kan aflaste de døende eller uhelbredeligt syge og deres nærmeste.. Hvad skal der til, før vi får et hospice i Thy?. Der er flere forhold, der skal være på plads, før et hospice kan blive en realitet. Eksempelvis har det i år været muligt at søge om tilskud til oprettelse af hospicepladser gennem en særlig satspulje. Skulle den mulighed opstå igen, bør Region Nordjylland gøre en helt særlig indsats for det. Der er en grund til, at enhver region ikke omgående søger om tilskud til oprettelse af hospicepladser; økonomi. Regeringspartierne og Dansk Folkeparti har ikke gjort det realistisk med denne satspulje til så få hospicepladser samt den økonomi, der fulgte med. Alene det faktum, at der kun var driftsmidler med i 3 år. Hvis der er visioner om, at flere skal have mulighed for en hospiceplads, så skal vilkårene også afspejle dette.. Socialdemokratiet er bevidst om, at med den økonomi, som regionen har til rådighed, vil det blive svært at tænke i nye tiltag, men hvis der kunne tilføres midler via særlige puljer, så ser jeg det som realistisk at få hospicepladser til Thy. Sammen skal vi sikre den bedst mulige smertelindring og afslutning på livet både for patienten og for de pårørende.. En måde at håndtere det aspekt på kunne være at ændre retningslinjerne i kræftpakkerne, der vedtages af Folketinget, og tænke hospicepladser ind som en del af dem. De er effektive, når det eksempelvis drejer sig om at få flere til at overleve deres sygdom, men desværre er der fortsat brug for bedre smertelindring, og at lidende kan få den bedste afslutning på livet. Med de nuværende retningslinjer vil der gå tid, inden hospicepladser kan blive en realitet i Thy, men at opgive tanken bør ikke ske.. Jeg vil, hvis jeg vælges ind i Regionsrådet, arbejde videre sammen med Region Nordjylland og lokale folketingspolitikere om muligheden for etablering af hospicepladser - også i Thy..