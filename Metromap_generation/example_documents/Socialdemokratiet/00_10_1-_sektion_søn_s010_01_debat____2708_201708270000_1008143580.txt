En tand for smart. TOPSKATTELETTELSER: De fleste troede nok, at regeringen havde droppet tanken om topskattelettelser. Nu viser det sig, at det bare var spil for galleriet.. Regeringen foreslår nemlig at fjerne loftet over beskæftigelsesfradraget. Det betyder, at de, der tjener over 343.000 kroner om året, kan indkassere en gevinst, der bliver højere og højere, jo større indkomst de har. De 10 procent rigeste i landet vil få en gennemsnitlig skattelettelse på 7.000 kr.. Det virker, som om regeringen for alt i verden vil skabe et mere opdelt Danmark. For igen er det danskerne nord for København, der prioriteres over resten af landet. I Gentofte vil en borger, der er i arbejde, få 7.900 kr. i gevinst, mens man i for eksempel Thisted og Morsø kommuner vil få væsentligt mindre, henholdsvis 1700 kr. og 1400 kr. ud af forslaget.. Det er en ærlig sag, at man vil give til dem, der i forvejen har mest. Men det er en tand for smart at gemme topskattelettelser bag tiltag, som man måske håber, ikke bliver afsløret som det, de er: Forklædte topskattelettelser!. I Socialdemokratiet siger vi åbent, at vi hellere vil bruge penge på velfærd og fællesskabet end på topskattelettelser, som ingen efterspørger. For os er det vigtigst, at vores ældre kan komme i bad, og at vores børn har de pædagoger, der er behov for. Derudover har vi et skattevæsen, der har brug for gevaldige saltvandsindsprøjtninger. . Man kan ikke bruge de samme penge flere gange. Derfor er det et spørgsmål om prioritering: Vil man have velfærd, eller vil man have topskattelettelser? Jeg vælger velfærd, hvad vælger du?.