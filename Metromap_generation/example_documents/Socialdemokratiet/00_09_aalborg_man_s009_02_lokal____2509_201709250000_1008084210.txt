Vil bruge studerendes perspektiv. AALBORG: Det er blot anden gang, 23-årige Tobias Bøgeskov Eriksen kan stemme til kommunalvalg, men denne gang kan han stemme på sig selv. Han stiller nemlig op for Socialdemokratiet i Aalborg Kommune til kommunalvalget i november.. Han håber på, at han kan få sat nogle ting på dagsordenen efter kommunalvalget, da han mener, at han ser tingene fra et lidt andet perspektiv end alle andre. Han har ifølge ham selv en helt speciel indsigt, som få af de nuværende byrådspolitikere har: han er studerende på Aalborg Universitet, hvor han læser Politik og Administration, og så er hans alder omtrent halvdelen af gennemsnitsalderen i byrådet lige nu: den lyder på 44,5 år.. - Jeg kender de unges problemer modsat mange af de andre i byrådssalen. Det er bl.a. det psykiske pres, der ligger på den unge generation. Det er sværere for en gammel ræv at sætte sig ind i, siger Tobias Bøgeskov Eriksen.. - Det pres ser man på studierne, hvor vi skal have bedre karakterer og studiejobs end hinanden. Vi skal være pænere end hinanden, og vi skal styrketræne, så vi er stærkere end hinanden.. - Jeg mærker det pres. Der er konstant pres på mig. Jeg skal præstere, præstere, præstere. Hele tiden. Så jeg kan sætte mig ind i de unges problemer.. Politik fra barnsben. Den politiske karriere har ligget i kortene, lige siden han i 4. klasse fik den første fært af demokrati, da han blev valgt ind i elevrådet i folkeskolen.. - Jeg har altid været interesseret i politik, siger Tobias Bøgeskov Eriksen.. - Mine forældre talte ofte om politik ved aftenbordet, da jeg var barn. Da man kunne stille op til elevrådet, gjorde jeg det, for det virkede ret sjovt.. - Interessen for politik voksede sig større gennem årene.. Unge mærkesager. Tobias Bøgeskov Eriksen forklarer, at han gerne vil sætte sit aftryk på verden:. - Grundlæggende stiller jeg op for at gøre en forskel. Jeg er ikke her på jorden, fordi jeg skal have en stor bil eller have mange penge. Det er ikke en værdi for mig. En værdi for mig er, at man kan gøre noget for andre.. Han synes, at siden 00’erne er samfundet gået i en kedelig retning. Det er gået fra velfærdsstat til konkurrencestat, siger Tobias Bøgeskov Eriksen.. - Det er blevet et ”jeg-samfund”. Det er blevet et samfund, hvor vi skal effektivisere for meget. Det resulterer eksempelvist i, at vi har sygeplejersker, der slet ikke kan følge med længere.. - Den tendens vil jeg gerne modarbejde.. - Solidariteten, medborgerskabet og medfølelsen blandt andre mennesker er på afveje, siger han.. Kommunalvalget løber af stablen 21. november, men Tobias Bøgeskov Eriksen informerer om, at valgkampen for ham har været i gang i nogen grad siden marts..