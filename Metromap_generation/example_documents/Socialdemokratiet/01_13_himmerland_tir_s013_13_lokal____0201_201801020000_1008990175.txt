Farvel til begge job på én gang. REBILD: Socialdemokraten Henrik Christensen havde meldt afbud til det sidste byrådsmøde i denne periode. . Også selv om det var hans allersidste byrådsmøde i det hele taget, og mødet oven i købet var henlagt til Rold Storkro med efterfølgende julefrokost for det afgående byråd.. Byrådsmødet faldt nemlig sammen med afskedsfesten på Arden Skole, hvor han samtidig er stoppet som lærer efter hele 37 år.. - Det er trods alt der, jeg har lagt mest tid, forklarer Henrik Christensen, som har været byrådspolitiker i 28 år, og som fyldte 65 år i oktober 2017.. - Grunden til, at jeg ville holde med begge ting nu, er, at jeg vil have tid til noget andet. Men det politiske slipper jeg nu ikke helt... Mere tilgængelighed. Han stillede ganske vist ikke op til kommunalvalget i november, men derimod til ældrerådsvalget samme dag - og blev valgt ind.. - Der har jeg ikke mindst tænkt mig at arbejde med tilgængelighedspolitik. For eksempel kunne man lave et pilotprojekt herude i Bælum, når hovedgaden skal have et nyt slidlag efter det store kloakeringsarbejde. I stedet for bare at smide en klat asfalt på i et hjørne kunne jeg godt tænke mig, at man indtænkte noget mere handicapvenligt ved at sænke fortovet ned i vejniveau, så der i stedet bliver et langsomt fald, der gør det nemmere for folk i kørestol eller med rollator. Jeg kunne også tænke mig at inddrage både handicaporganisationer og lokalrådet i sådan et projekt, fortæller Henrik Christensen.. Høringsret til lokalråd. Han har også et ønske for lokalrådene, selv om han ikke selv er medlem. Her bevæger vi os måske over i de forhåbninger, den afgående politiker har til sine kollegers fortsatte arbejde:. - Jeg synes, selve lokalrådstanken er god. Det har jo været Leon Sebbelins projekt (radikal borgmester, red.), men der mangler efter min mening et par ting for at fuldføre ideen. Jeg ønsker for det første, at lokalrådene får høringsret i alle sager vedrørende lokalområdet. Det sikrer et godt samarbejde mellem lokale kræfter og forvaltningen og byrådet. . - For det andet må lokalrådene gerne være mere åbne. Hvad laver de egentlig? Det tror jeg ikke, at mange har kendskab til. Hvis man synliggjorde lokalrådene, ville det styrke det lokale demokrati og føre tanken hele vejen igennem, mener Henrik Christensen.. Venskabsby for de dedikerede . Og så er der venskabsbysamarbejdet, som Henrik Christensen har været engageret i som byrådsrepræsentant i mange år - især i venskabet med Gelenau i det tidligere Østtyskland. Et venskab, han selv var med til at etablere på Skørping Kommunes vegne i 1990’erne.. I den nye Rebild Kommune medbragte de andre tidligere kommuner også nogle venskabsbyer, men nu er det kun Gelenau, som venskabsbyarbejdsgruppen arbejder med.. - Jeg vil gerne være med til at videreudvikle det. Blandt andet vil vi foreslå det nye kultur- og fritidsudvalg, at arbejdsgruppen sammensættes, ligesom man gør med for eksempel fritidsrådet, hvor medlemmerne vælges på et møde for de interesserede. Ikke som det har været indtil nu, hvor medlemmerne er politisk udpeget som en del af konstitueringen. For der er for mange, der ikke møder op, siger Henrik Christensen, som er nuværende formand for arbejdsgruppen.. Fortsæt med at investere. Tilbage til ønskerne for det nye byråds arbejde uden ham:. - Jeg håber, at der bliver . mulighed for at fortsætte investeringstanken på arbejdsmarkedsudvalgets område. Det giver resultater! Og det samme gør sig nok også gældende på sund. hedsområdet på længere sigt. De gode resultater i Rebild Kommune skyldes ikke kun, at vi har nogle sunde borgere, men også at vi tænkte rigtigt og investerede i forebyggelse. Det er en strategi, vi har fundet frem til i stort set enighed, og det er et resultat, man godt kan være bekendt, siger Henrik Christensen.. Henrik Christensen har været formand både for arbejdsmarkedsudvalget og for teknik- og miljøudvalget i Skørping Kommune og for sundhedsudvalget og for beskæftigelsesudvalget i Rebild Kommune.. - Jeg har altid været glad for arbejdet i fagudvalgene, siger han. . Borgmester i 11 dage. Det eneste udvalg, Henrik Christensen aldrig har prøvet at sidde i, er faktisk økonomiudvalget. . - Men det ville jeg jo være kommet til efter valget i 2009, hvis altså konstitueringen havde holdt mere end de 11 dage, lyder det godmodigt fra socialdemokraten, som næsten blev borgmester, men ikke er bitter over, at det glippede med at komme helt til tops.. - Jeg er afklaret om, at det skete, men det var nok værre for mine partikolleger, at Søren Søe (Oplandslisten, red.) hoppede på Venstres limpind. Jeg tog i hvert fald ikke noget for givet. Og så er der altså ikke noget med, at man går bagefter og ikke kan samarbejde.. Substans og sociale medier. Til gengæld tror Henrik Christensen ikke, at det er blevet nemmere med årene at lave politiske aftaler:. - I stedet for at sætte sig ned omkring et bord skal man markedsføre sig på de sociale medier, og så har man altså ikke altid hele substansen med. Det er også sværere for storforbrugere af sociale medier at trække deres holdninger tilbage, hvis de nu bliver klogere eller indgår et kompromis. Det er nemmere at lave aftaler, når der ikke er den store offentlighed om dem undervejs, siger han.. Men hvad så med åbenheden i demokratiet?. - De politikere, man har, har man jo valgt til at træffe beslutninger. Det gør man bedst, hvis man sørger for at få snakket problemerne rigtig godt igennem, inden man lufter sine egne holdninger på sociale medier. Det har noget at gøre med arbejdsbetingelser. Ellers gør man det svært for sig selv, mener Henrik Christensen.. Der har for eksempel været flere spektakulære personalesager.. - Nogle af de sager kunne jeg godt have været foruden. Det bekymrer mig, når politikere ikke overholder spillereglerne. Økonomiudvalget er personaleudvalg, og det er dér, den slags beslutninger skal tages, ikke i medierne. Det skal ske på et for medarbejderne ordentligt grundlag, siger han.. Venstrefløjen sat udenfor. Henrik Christensen har kun været medlem af Socialdemokratiet siden 2001, for hans tidlige politiske karriere foregik faktisk lidt længere ude til venstre - hos SF og en socialistisk borgerliste.. - Jeg kan godt være lidt bekymret for det nye byråd. Jeg kan godt se, at der er mange gode mennesker valgt ind, men venstrefløjen er jo sat udenfor. Det indsnævrer debatten og argumenterne. SF og Enhedslisten har nogle indfaldsvinkler, som andre partier ikke har, mener Henrik Christensen.. Flere kvinder i byrådet. Men så er der bestemt også lyspunkter, synes han:. - Det tiltaler mig, at andelen af kvindelige byrådsmedlemmer er steget! Og så er jeg i øvrigt rigtig glad for, at det er Lene Aalestrup, der bliver formand for sundhedsudvalget, som jeg har været meget engageret i. Hun er nemlig ordentlig, lyder rosen fra den gamle socialist til hans konservative - nu tidligere - byrådskollega. .