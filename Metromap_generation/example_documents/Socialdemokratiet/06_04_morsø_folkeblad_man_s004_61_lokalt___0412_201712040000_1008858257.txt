Peter Therkildsen beholder post. MORS: Peter Therkildsen (V), der blev genvalgt til regionsrådet i Region Nordjylland med 3694 personlige stemmer, beholder sin post i det magtfulde forretningsudvalg.. Det blev besluttet, da Venstre forleden fordelte posterne i det nye regionsråd i forhold til konstitueringsaftalen.. Peter Therkildsen, Erslev, får desuden plads i udvalget for akutområdet og almen praksis.. - Det har været drøftet om man skulle organisere det politiske arbejde på en anden måde, hvor man så skulle have et stærkt sundhedsudvalg. Det bliver imidlertid fortsat det indflydelsesrige forretningsudvalg der overordnet binder tingene sammen, men med indstillinger fra de to rådgivende udvalg, der nedsættes på sundhedsområdet, fortæller han. Også den nyvalgte Lina Hundebøll Jespersen fra Klitmøller får en af Venstres fire pladser i forretningsudvalget. Lauge Larsen (S), Nykøbing, der blev valgt til regionsrådet med 3813 personlige stemmer, håber også at få plads i forretningsudvalget. Socialdemokratiet har ikke fordelt posterne endnu..