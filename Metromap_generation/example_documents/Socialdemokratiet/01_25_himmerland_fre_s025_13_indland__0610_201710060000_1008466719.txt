Partier tror på færre hjemme-plejekonkurser efter aftale. INDLAND:  Det vil forhåbentlig og sandsynligvis føre til færre konkurser blandt private leverandører af hjemmepleje, at der fremover vil blive stillet skrappere krav til de firmaer, der ønsker at komme ind på markedet.. Sådan lyder det fra Socialdemokratiet og Dansk Folkeparti, efter at samtlige partier i Folketinget er blevet enige om en aftale, der skal forebygge konkurser.. - Der har været et alt for stort fokus på, at dem, der kan gøre det billigst, skal løse opgaven i stedet for dem, der kan gøre det bedst, siger ældreordfører Jeppe Jakobsen (DF).. - Vi har hævet barren for, hvem der kan komme ind som privat leverandør i ældreplejen, siger ældreordfører Astrid Krag (S).. - Der har været for mange private leverandører på det her marked, som slet ikke burde have været der. Som ikke har været dygtige nok og ikke har haft styr på deres virksomhed og den ydelse, de skulle levere. Det går selvfølgelig ikke, siger hun.. Antallet af konkurser blandt private hjemmeplejefirmaer er steget betragteligt de senere år. Det har fået partierne til at efterlyse handling fra regeringen.. - Vi mener ikke, at det er et marked på lige fod med alle andre markeder. Man bærer et helt særligt ansvar som leverandør, når man skal stå for pleje og omsorg af de svageste ældre, siger Astrid Krag.. Aftalen går blandt andet ud på, at virksomhederne skal stille en bankgaranti afhængigt af deres størrelse. Og at de ikke må have gæld til det offentlige.. Kommunerne skal have et beredskab parat, der kan træde til, hvis et privat hjemmeplejefirma alligevel må dreje nøglen om. Sker det, vil pengene fra bankgarantien kunne bruges til at dække kommunens udgifter.. - Jeg tror på, at det vil have en effekt på den lange bane. Lige nu kører der en masse kontrakter, der er lavet på den gamle ordning. Dem kan vi ikke annullere. . - Så der vil nok stadigvæk være nogle konkurser der, siger Jeppe Jakobsen.. /ritzau/.