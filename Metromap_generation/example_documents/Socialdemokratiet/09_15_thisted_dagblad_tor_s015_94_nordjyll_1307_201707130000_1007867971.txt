Ministersvar giver Hav ro i maven. NORDJYLLAND: Staten sælger ikke det knap 500 år gamle Aalborghus Slot hen over hovedet på Aalborg Kommune og Nordjyllands Historiske Museum.. Cirka sådan skriver kulturminister Mette Bock (LA) i et svar til formanden for Folketingets kulturudvalg, Orla Hav (S).. I Aalborg fostrede man tidligere i år den idé at samle byens historiske museum, stadsarkivet og udvandrerarkivet under samme tag i de historiske bygninger tæt på havnen. Slottet har i århundreder huset statens repræsentant i landsdelen - gennem tiden kaldet amtmand, statsamtmand og til slut statsforvaltningsdirektør. . En ny struktur, der i 2013 fusionerede de regionale statsforvaltninger i én enhed med hovedsæde i Aabenraa, aftalt mellem Socialdemokratiet, Det Radikale Venstre, Socialistisk Folkeparti, Liberal Alliance og Enhedslisten, betød, at staten fik behov for langt færre kvadratmetre på Aalborghus end før. Tilbage i Aalborg er i dag hovedsagelig statslige medarbejdere, der beskæftiger sig med familieret. I øjeblikket diskuteres det politisk, om netop familieretslige spørgsmål i forbindelse med eksempelvis skilsmisse i stedet for af statsforvaltningen skal håndteres af domstolene.. - Man kunne frygte, at Finansministeriet i en sådan situation konkluderede, at staten ikke har noget at bruge slottet i Aalborg til og skilte sig af med det. Især fordi vi har fået at vide, at slottet optræder på en liste over statslige bygninger, der kan sælges, siger Orla Hav.. Som fod i hose. Han og andre medlemmer af kulturudvalget besøgte i sidste måned bl.a. Aalborg, hvor de fik en redegørelse for ønsket i Aalborg Kommune om at give Aalborghus Slot nyt liv med fokus på historie. . - Vi var pænt lydhøre over for kommunens planer, for anvendelsen vil passe som fod i hose til bygningerne. Spørgsmålet til ministeren blev stillet for at sikre, at en eventuel aftale om at flytte familieretten ikke i huj og hast får Finansministeriet til at afhænde slottet til anden side og dermed forpurre de lokale planer, siger Orla Hav. . I ministersvaret - i øvrigt stilet til folketingsmedlem . En tværministeriel arbejdsgruppe undersøger, skriver hun, ”en række forhold omkring statens slotte og kulturejendomme, herunder vedligeholdelse, finansiering og ejerskab. Arbejdsgruppen har som et element i gennemgangen vurderet behovet for et fortsat statsligt ejerskab til en række af de statslige ejendomme”. . Når Aalborghus Slot er med i analysen, er baggrunden blandt andet, hedder det videre, at Aalborg Kommune og Kulturministeriet har drøftet ”et ændret ejerskab til slottet”. . Med i beslutningsgrundlag. Arbejdsgruppens anbefalinger forelægges til efteråret regeringens økonomiudvalg (hvori i øvrigt regeringens ene nordjyske medlem, skatteminister Karsten Lauritzen har sæde). . Og, slutter Mette Bock, ”jeg har noteret mig Aalborg Kommunes interesse for Aalborghus Slot og vil sikre, at kommunens interesse og tidsplan m.v. vil indgå i regeringens beslutningsgrundlag”.. - Det sidste er i hvert fald et godt, klart signal, siger Orla Hav. Det giver mig ro i maven, at kulturministeren forsikrer, at regeringen ikke gør noget hen over hovedet på kommunen.. Dialogen mellem kommunen og Kulturministeriet har endnu ikke været så konkret, at der er talt om, hvad prisen på slottet i givet fald skal være. Foreløbig har byrådet i budgettet for i år afsat penge til at konkretisere arkiv- og museumsprojektet. Byrådet har tidligere tilkendegivet, at man var klar til at spytte op til 20 mio. kr. i en modernisering af det bestående historiske museum i Algade.. Hvis planen om at gøre slottet til museum i stedet for realiseres, vil både det historiske museum og kommunalt ejede lokaler ved Vor Frue Stræde, der huser stadsarkiv og udvandrerarkiv, skulle afhændes og være med til at finansiere købet af slottet.. Ejendommene vil hver kunne indbringe et tocifret millionbeløb, har kultur- og sundhedsrådmand Mads Duedahl (V) tidligere vurderet..