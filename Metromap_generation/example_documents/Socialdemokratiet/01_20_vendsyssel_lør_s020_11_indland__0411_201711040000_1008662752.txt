Spøgelsesnet fisker videre. INDLAND: I sommer erkendte regeringen, at herreløse spøgelsesnet i danske farvande er et problem for dyreliv og miljø.. Spøgelsesnet er langtidsholdbare dødsfælder for fisk, fugle, sæler, marsvin og skaldyr. De tabte fiskegarn og trawl sidder ofte fast på skibsvrag eller sten på havbunden. Der ligger ifølge WWF Verdensnaturfonden tusinder af skibsvrag og andre objekter på dansk havbund.. 10. juli hentede dykkere fra WWF på en enkelt dag spøgelsesnet op fra fire vrag i Kattegat.. Det fik Socialdemokratiets miljøordfører, Christian Rabjerg Madsen, til at kræve miljøministeren i sving med det samme.. Både miljø- og fødevareminister Esben Lunde Larsen (V) og Venstres miljøordfører, Erling Bonnesen, bebudede over for Ritzau, at de ville tage fat på problemet i efteråret. Meningen var, at spøgelsesnet skal indgå i regeringens samlede plasthandlingsplan.. Men indsatsen vil nu tidligst gå i gang i 2018. . Det er en konsekvens af, at fiskeriet er flyttet fra Esben Lunde Larsen over til nordisk minister Karen Ellemann (V) i Udenrigsmini- steriet. De to ministerier har stadig ikke forhandlet færdigt om, hvem der har ansvar for hvad.. Men ifølge Karen Ellemann sendes opgaven med at kortlægge problemet med spøgelsesnet i EU-udbud midt i november. . - Og når vi har set på de indsendte tilbud og valgt det bedste, forventer vi, at arbejdet kan gå i gang i 2018, skriver hun i en mail.. Mens ministrene forhandler, leverer Verdensnaturfonden nu en håndsrækning: Et digitalt søkort, hvor foreløbig 16 spøgelsesnet er plottet ind med position og havdybde.. - Kortet er jo et uigendriveligt bevis for, at der ligger net, siger WWF’s generalsekretær, Bo Øksnebjerg. . De tabte garn er spredt fra Bornholm over Køge Bugt, Kattegat, Storebælt, Skagerrak, Limfjorden til Vesterhavet. . - Nu må både politikere og fiskere tage det alvorligt. For os handler det om at få fart på det her og få fjernet det affald. Derfor fandt vi det oplagt at lave et kort, siger Øksnebjerg.. WWF har ringet til landets dykkerklubber og bedt dem anmelde spøgelsesnet, så kortet kan forbedres. Og det er ikke underligt, at indsatsen giver pote, mener Bo Øksnebjerg.. - Stort set hele Danmarks havbund bliver trawlet en gang om året, bortset fra Øresund, hvor man ikke må, siger han. . Karen Ellemann understreger, at myndighederne ikke har pligt til at fjerne spøgelsesnet.. - Men vi kan jo ikke være tjent med, at der flyder gamle redskaber rundt i havene. Det vil være noget, en handlingsplan kunne kigge på, siger hun. . Seniorforsker Finn Larsen, DTU Aqua, har udarbejdet en rapport om spøgelsesnet for Miljøstyrelsen, som præsenteres i næste uge. . Den peger på to områder med mange mulige spøgelsesnet: Store Rev i Skagerrak og Langelandsbæltet.. - WWF’s kort er en rigtig god start for at prøve at registrere det her, siger Finn Larsen.. Ifølge Enhedslistens miljøordfører, Maria Reumert Gjerding, er der intet argument for at vente med at hente spøgelsesnet op. . - Vi bliver hele tiden mødt med, at det er så besværligt at finde dem. Derfor er det meget positivt, hvis vi nu pludselig har et redskab i form af et kort, siger hun..