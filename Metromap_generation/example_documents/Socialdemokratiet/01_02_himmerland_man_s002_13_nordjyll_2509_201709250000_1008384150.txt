Udmelding om akutbil undrer. NORDJYLLAND: Med udgangen af januar 2018 udløber aftalen om finansieringen af akutlægebilen i Hjørring, hvorefter Region Nordjylland selv overtager den videre drift af akutlægebilen. . Sådan lød aftalen, da den blev indgået i 2013 og forlænget i 2016.  . Dette har Region Nordjylland og regionsrådets medlemmer vidst hele tiden, og derfor kommer den skarpe retorik I NORDJYSKE lørdag fra blandt andre regionsrådsformand Ulla Astman (S) og Det Konservative Folkepartis Per Larsen noget bag på Venstres sundhedsordfører, Jane Heitmann. . Det skriver hun i en pressemeddelelse.. - Det fremgår helt tydeligt af aftalepapirerne, at Region Nordjylland selv skal overtage driften og finansieringen af akutlægebilen i Hjørring, når aftalen udløber, og jeg må derfor stille mig undrende over for den kritik, der bliver fremført af flere regionsrådsmedlemmer i Nordjylland, skriver Jane Heitmann. . Socialdemokratiets sundhedsordfører, Flemming Møller Mortensen vil indkalde sundheds- ministeren til et åbent samråd om sagen. Det overrasker Heitmann.. - Der foreligger en klokkeklar aftale med Region Nordjylland på dette område, så jeg har svært ved at se, hvad Flemming Møller Mortensens hensigt med samrådet er. . Region Nordjylland fik på samme måde som Region Hovedstaden tilsagn om tidsbegrænset tilskud til en akutlægebil. Det fremgår helt tydeligt af aftalen, at tilskuddet ville blive tildelt i en tidsbegrænset periode. Region Hovedstaden tager selv ansvaret nu og finansierer akutlægebilen fremadrettet som aftalt, og det forventer jeg også, at Region Nordjylland vil gøre, pointerer Heitmann..