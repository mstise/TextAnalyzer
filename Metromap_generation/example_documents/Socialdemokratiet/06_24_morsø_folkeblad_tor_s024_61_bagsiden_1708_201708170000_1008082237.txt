Fællessang, kunst og middelaldermusik . MORS: Museum Mors er stærkt repræsenteret på dette års Kulturmøde fra 24.-26. august. . - I lighed med de foregående år er der gratis adgang på alle museets afdelinger under Kulturmødet, og både torsdag og fredag aften holder Dueholm Kloster ekstraordinært åbent helt til klokken 20.00, fortæller museumsdirektør Anders Have Espersen. . Dertil kommer en række særlige arrangementer, som Museum Mors lægger rammer til.  . På Dansk Støberimuseum i Nørregade præsenterer den gamle Nykøbingdreng og kulturordfører for Socialdemokratiet, Mogens Jensen, en række sange, som han har udvalgt ud fra Kulturmødets hovedtema ”At lukke op”. Det sker torsdag eftermiddag. . Kulturskabe i kælderen. På Dueholm Kloster bydes der på fællessang, kunstinstallationer, udstilling, koncert og forfattersamtale.    . - Torsdag eftermiddag tyvstarter Kulturmødet, når organisationen Spil Dansk skaber stemning i klosterhaven med 45 minutters fællessang, oplyser museumsdirektør Anders Have Espersen.  . Inde på Dueholm Kloster bliver der aktiviteter på alle etager. . - I kælderen udstilles de mange sjove genstande, historier og fotos, som 14 jyske museer under navnet ”Kulturskaberne” samlede ind under sidste års Kulturmøde. Alt har dog ikke overlevet, fortæller Anders Have Espersen. . I Dueholm Klosters kælder kan man også opleve værket ”Lyden af landet”, et grafisk værk skabt af DR og et lydværk af komponisten Rasmus Zwicky skabt i samarbejde med DR’s lyttere, som har optaget de lyde, der omgav dem, et enkelt døgn i juni. . Installation i mørk Riddersal. I Riddersalen vil de besøgende træde ind i et helt andet univers i kunstnerkollektivet KAI OKEs kunstinstallation ”Oden til kloden”. I den mørklagte sal forenes elektronisk eksperimenterende lyd og musik med animation. Torsdag, fredag og lørdag vil der være en times live-koncert i installationen. . I museets kirkesal på øverste etage kan man opleve samtaler med to forfattere, Maria Helleberg og Lone Hørslev. Inden er der koncert samme sted med middelalderensemblet Götterfunken.. HUSEUM og garagesamtaler. Lørdag formiddag er der igen mulighed for at opleve en samtale med Maria Helleberg, der er kendt for sine historiske romaner. . - Der er begrænset adgang til samtalerne i museets kirkerum, så det er en god idé at møde op i god tid, siger Anders Have Espersen. . Kulturmødet på Dueholm Kloster slutter lørdag middag, når børnene fra Limfjordsteatrets sommerskole optræder i klosterhaven med forestillingen ”Indeni og Udenpå”.. Museum Mors er desuden involveret i de danske museers fælles aktivitet på Kulturmødet. På Gasværksvej 27 har museerne indrettet et museum, kaldet HUSEUM, hvor de besøgende skal være med til at afgøre, hvilke genstande, der bør indgå i vores fælles kulturarv om 50, 70 eller 100 år. I indkørslen arrangeres desuden debatter, hvor museumsfolk, fonde og politikere deltager i ”garagesamtaler” om museernes fremtid..