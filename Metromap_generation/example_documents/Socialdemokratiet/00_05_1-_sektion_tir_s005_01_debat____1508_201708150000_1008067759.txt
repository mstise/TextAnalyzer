Mette F. skyder over mål. MUSLIMSKE FRISKOLER: Socialdemokratiets formand Mette Frederiksen har som refereret i NORDJYSKE 11-08 rettet et voldsomt angreb mod de muslimske friskoler med krav om at lukke dem. Nærmere bestemt lukke de friskoler, der har en andel af elever med udenlandsk baggrund på over 50 procent, hvilket i praksis betyder alle friskoler, hvor forældrene ønsker at give deres børn del i den muslimske kultur.. Hun udtaler: ”Når vi lægger forslaget frem, så er det med et ønske om at lukke de muslimske friskoler”. Prøv at erstatte ordet ”muslimske” med ”jødiske” og skru tiden tilbage til 1930’ernes Tyskland, så kunne den nationalsocialistiske stat ikke have gjort det bedre end Mette Frederiksen. Samme partileder var tidligere på året ude med forslaget fra sit parti om at tvinge muslimske forældre til at sende deres børn i vuggestue fra seks måneders alderen. Hvis ikke et sådant barn er skrevet op til vuggestue fra den alder, gør myndighederne det automatisk. . Begge dele er simpelthen skudt langt over målet og er en klar overtrædelse af elementære menneskerettigheder. Det strider i den grad mod enhver demokratisk samfundsorden at nægte muslimske forældre at sende deres børn i en skole, der svarer til det livssyn og den kultur, som de ønsker skal præge deres børn. Det er helt i orden at være kritisk over for islam, og det er ikke bare i orden, men en pligt for staten at skride ind, hvis en muslimsk lærer eller skoleleder på en sådan skole ikke lever op til loven, eller som misbruger ytringsfriheden. Men det gælder alle friskoler, uanset hvilken religion eleverne har, og der bliver jo netop grebet ind. Det burde være alt rigeligt. . FN’s banebrydende erklæring om menneskets rettigheder fra 1948 blev til på baggrund af de ulykkelige erfaringer med totalitære regimer såsom Nazityskland, der ligesom Sovjetstaten undertrykte familiens og forældrenes rettigheder. Enhver totalitær stat, og alle totalitært tænkende politikere fra højre til venstre, ser familien som deres naturlige konkurrent og fjende. Men i denne erklæring står det højt og tydeligt i artikel 16.3: ”Familien er samfundets naturlige og fundamentale enhedsgruppe og har krav på samfundets og statens beskyttelse”. Familien er samfundets grundlag, ikke staten.. Nu er Mette F. jo en klog dame. Derfor har hun med velberådet hu argumenteret for sit forslag på baggrund af en episode, hvor en muslimsk skoleleder har lagt antisemitiske billeder på Facebook. Med andre ord, det ser ud som om hendes forslag om at lukke muslimske skoler skulle ske bl.a. af hensyn til netop jøderne. Men jeg tror nok, at de fleste kan gennemskue taktikken. For i virkeligheden er hendes forslag et overgreb ikke bare på muslimske skoler, men for den sags skyld også på jødiske og kristne skoler. For hvornår kommer turen til dem? . Det nytter ikke at tro, at vi i denne herlige konforme danske enhedskultur ser skævt til folk med en anden kultur og et andet livssyn eller ligefrem vil tvinge dem til at antage vores ariske og blodsbeslægtede enhedskultur, uanset hvor mange vælgere hun så kan høste hos Dansk Folkeparti, Nye Borgerlige og andre, der heller ikke har sans for historiens bitre erfaring. Det er heller ikke det Socialdemokrati værdigt, der netop i historien har så meget at blive rost for. Men faktisk er hendes forslag også stik imod det danske frihedssyn for Loke såvel som for Thor og den danske friskoletradition med baggrund i noget så dansk som Grundtvig selv..