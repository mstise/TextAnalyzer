Jordskredssejr til Venstre. MORS: Venstre får med 12 af 21 mandater absolut flertal i den kommende kommunalbestyrelse på Mors. Borgmester Hans Ejner Bertelsen (V) sikrede sig en fremgang på 1550 stemmer og gik 14,3 procentpoint frem fra otte mandater.. Venstres fremgang gik på den ene side ud over to af de borgerlige partier, som før valget indgik aftale om valgforbund. Det lykkedes ikke for Det Konservative Folkeparti at få et comeback med den uprøvede spidskandidat Thomas Jensen, og Liberal Alliance mistede sit ene mandat, der var besat med veteranen Uffe Korsgaard.. Desuden blev det midtsøgende Mors-parti Demokratisk Balance, der for fire år siden var med til at sikre borgmesterposten til Hans Ejner Bertelsen, reduceret fra tre til et mandat. Tabet af stemmeslugeren Michael Dahlgaard var for stort at dække for den nye spidskandidat Ellen Philipsen Dahl.. - Vi må erkende, at vi heller ikke trængte igennem med vores udviklingsdagsordener på landet, sagde hun, da valgresultatet forelå.. Trods Venstres strandhugst i den blå lejr er valget en klar sejr for den borgerlige side. Det fjerde parti i valgforbundet, Dansk Folkeparti, fordobler sit mandattal til to, så Meiner Nørgaard får partifællen Anette Svindborg til bords. . Socialdemokratiet må notere en tilbagegang på to mandater til seks. Det lykkedes ikke partiets nye, men ikke uerfarne, spidskandidat, Viggo Vangsgaard, at generobre den borgmesterpost, partiet havde monopol på i tyve år, før Bertelsen kom til.. Hans Ejner Bertelsen (V) ville i aftes ikke hovere over sejren.. - Det kommer til at betyde, at Venstre kan sætte et kraftigere fingeraftryk, men ikke, at vi vil køre sololøb. Vi har haft fire år, hvor vi har vist, at vi 21 i kommunalbestyrelsen alle vil Mors. Man vil ikke se mig forandre stil og forsøge at tromle noget igennem, sagde borgmesteren.. Forhandlinger i flere omgange. Der skulle på valgaftenen først være en forhandling med det nu halverede firkløver som aftalt på forhånd. Det vil sige siger Venstre og Dansk Folkeparti. Derefter skulle der snakkes med Demokratisk Balance og til sidst med Socialdemokratiet.. Sidstnævnte var moderat skuffet over resultatet.. - Jeg tror, tilbagegangen skyldes, at stemmeprocenten i Nykøbing var lavere end normalt, og det plejer at gå ud over os. På landet holdt vi skansen. Om jeg fortsat skal være borgmesterkandidat om fire år, er op til partiet, sagde Viggo Vangsgaard. Der er indkaldt til storvask i Socialdemokratiet på Mors allerede onsdag..