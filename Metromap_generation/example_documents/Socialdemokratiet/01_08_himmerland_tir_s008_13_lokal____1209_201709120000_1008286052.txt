Borgerlige partier i valgforbund. MARIAGERFJORD: De fem borgerlige partier, som stiller op til kommunalvalget i Mariagerfjord Kommune, har indgået et teknisk valgforbund. Det er Dansk Folkeparti, Liberal Alliance, Venstre, Konservative Folkeparti og Kristendemokraterne.. De tre første - Venstre, Dansk Folkeparti og Liberal Alliance - udgør i dag et blåt flertal i byrådet i Mariagerfjord Kommune, hvor Venstremanden Mogens Jespersen er borgmester. . Tilsammen har de 15 af i alt 29 mandater i byrådet. Konservative Folkeparti og Kristendemokraterne er ikke repræsenteret i denne periode. . Valgforbundet handler ene og alene om at undgå stemmespil i blå blok, forklarer borgmester Mogens Jespersen. Alt kan ske til et valg, og der er ikke indgået en juridisk bindende samarbejdsaftale, betoner han. . Håber på støtte. - Men som det tegner nu, vil forhandlingerne på valgnatten være under ledelse af mig. Jeg håber naturligvis på, at jeg kan regne med de borgerlige partiers støtte, siger Mogens Jespersen, der har været borgmester i fjordkommunen i fire år. . Hvem aftalen om et teknisk valgforbund særligt vil være til fordel for, ønsker han ikke at give et bud på. . - Valgforbundet vil være til fordel for de blå partier. Nærmere kan vi ikke komme det, før vi ser stemmeafgivningen. Og den kender vi først efter klokken 20 tirsdag den 21. november, siger Mogens Jespersen.  . Han fremhæver, at Venstre, Dansk Folkeparti og Liberal Alliance og Venstre har et godt, frugtbart samarbejde i indeværende periode.. - Vi har for eksempel været enige om som minimum at fastholde serviceniveauet og om integrationsindsatsen, hvor dem som kommer til vores kommune skal i arbejde. Der er ikke ret meget, vi er uenige om - heller ikke med Socialdemokratiet, når det kommer til stykket, siger Mogens Jespersen. . Ordentlighed. I Mariagerfjord Kommune er der ifølge borgmesteren en uskreven regel om, at der hersker ordentlighed efter et kommunalvalg - uanset hvem, der bliver vinder og taber. Selv har Mogens Jespersen altid trukket det korte strå ved kommunalvalg - bortset fra sidste gang. . - Vi har en uskreven regel om at give modparten nogle formandsposter og udvalgsposter. Og det er uanset, hvem der sidder for bordenden. Det giver et bedre samarbejdsklima i byrådet, uddyber Mogens Jespersen. . Formålet med valgforbundet er at ”videreudvikle Mariagerfjord Kommune som en velfungerende kommune under borgmester Mogens Jespersens ledelse” hedder det i en fælles pressemeddelelse fra de fem partier.. Det betones, at partierne er selvstændige og har hver sit valgprogram, men at de kan samles om en del politiske indsatsområder: velfærd, vækst, turisme, folkeskole, plejehjem, lokalsamfund og erhvervsliv. . DF snakker med V først. Byrådsmedlem og leder af . DF’s gruppe, Jan Andersen, siger at det vigtigste for Dansk Folkeparti er den politik, der føres. Han vil således ikke udelukke, at Dansk Folkeparti på valgnatten vil pege på Socialdemokratenes Leif Skaarup som borgmester. . - Men pt. har vi et rigtig godt samarbejde med Mogens Jespersen og Venstre. Dem snakker vi med først - det er naturligt, at man først går til sine samarbejdspartnere. I denne byrådsperiode har vi kun haft en eller to sager, hvor vi har været i clinch med Venstre, siger Jan Andersen.. Han nævner ”den famøse Canadatur” - en studietur sidste efterår til Toronto, Ontario for et halvt hundrede kommunale medarbejdere til en pris af 1,3 millioner kroner, som DF syntes var frås med offentlige midler. . - Bortset fra det er vi enige om mange ting. Vi vil for eksempel gerne være med til at videreføre traditionen med at holde borgermøder. Det er positivt, at man inddrager borgerne, synes Jan Thorbøll Andersen. .