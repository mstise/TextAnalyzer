Uddannelse skal være for alle. UNGE: Det er socialdemokratisk hjerteblod at sikre, at vi i Danmark har et uddannelsessystem for alle. Der skal være plads til, at de dygtige kan blive endnu dygtigere. Lige så vigtigt er det, at vi har et uddannelsessystem, som evner at løfte de unge mennesker, der har svært ved at finde den rette hylde. Alle skal have mulighed for at dygtiggøre sig, og vi vil ikke acceptere, at vi taber vores unge på gulvet.. Det bekymrer mig, at regeringen er klar til at give op på hver tiende unge. 10 procent! . De borgerlige mener helt alvorligt, at det er en ambitiøs målsætning, at hver tiende unge skal sendes på arbejdsmarkedet uden en ungdomsuddannelse. Det er tåbeligt, når nu alle peger på, at arbejdsmarkedet for ufaglærte er uddøende.  Hvis vi giver op på vores unge inden de får sig en uddannelse, peger pilen på, at de kommer til at leve et liv i kanten af arbejdsmarkedet. Det vil vi ikke acceptere i Socialdemokratiet.. Samtidig barsler regeringen med en reform af de uddannelsesinstitutioner, der evner at løfte. Regeringen vil samle og centralisere Danmarks produktionsskoler og VUC i nogle færre, men større enheder. . Det betyder, at nogle unge uundgåeligt får længere til deres uddannelsesinstitution. . Givetvis betyder det ikke noget for regeringen, at de studerende skal bruge længere tid på transport, men transporttiden er afgørende for de unge, der rent faktisk skal transportere sig frem og tilbage. Vi risikerer at tabe de unge på gulvet, hvis regeringen gør det mere besværligt at uddanne sig. . For Socialdemokratiet er det afgørende, at vi arbejder ud fra en målsætning om, at alle skal have mulighed for at dygtiggøre sig. . Vi vil ikke acceptere centraliseringer for centraliseringernes skyld. . For Socialdemokratiet kommer de unge i første række, og en ny reform skal først og fremmest tage udgangspunkt i, at der skal være et uddannelsestilbud til alle. .