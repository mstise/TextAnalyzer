Uddannelse skal sikres på Mors. UDDANNELSE: 23. august skrev Ansgar Nygaard i et læserbrev, at han har skrevet til V-politikkerne på Christiansborg, at det er vigtigt at bibeholde en produktionsskole eller lignende på Mors.. Jeg kan kun give A. N. ret i dette, men det bliver en helt ny grunduddannelse (og det er partierne enige om), hvor mange uddannelser, som i dag foregår på VUC, også skal foregå i den nye skole. Derved bliver VUC væsentlig reduceret, og hvis den nye skole ikke kommer til at ligge på Mors, vil vi miste både elever og arbejdspladser. . Her har regeringen med Venstre i spidsen kommet med sin mening om, hvordan uddannelsen skal se ud.  . Regeringen vil for det første lave en 100 pct. kommunal finansieret selvejende skole, som kan medføre store forskelle kommunerne imellem afhængig af, hvordan kommunen vægter skolen.  . Vi og socialdemokratiet er enige i, at det skal være en selvejende skole, men at den skal være statsfinansieret eller i det mindste at den største del statsfinansers. For det andet siger regeringen, at der kun skal være max. 75 skoler, altså skal 28 kommuner ingen skole have. Jeg kunne godt frygte, at det blev udkantkommunerne, der blev sorteper her, da bl.a. Morsø jo ikke har lige så mange elever som store kommuner. Erfaringer viser også, at mange elever ikke kommer i skole, hvis de skal med bus eller andet for at komme frem til undervisningsstedet, f.eks. en produktionsskole. Så vi mener, at alle kommuner skal tilbydes den nye uddannelse. . Økonomien har også stor indflydelse på de unges valg, og her siger regeringen, at alle elever over 18 år i den nye skole kun skal have en ydelse svarende til produktionsskoleydelsen, som er mindre end integrationsydelsen, som gives til bl.a. indvandrere. . Dette gør, at mange ikke vælger uddannelsen, men bare går på jobcentret, og ikke får den grunduddannelse, som kan hjælpe den unge videre til fx. en erhvervsuddannelse, som firmaer i fremtiden kommer til at mangle. Og det vil også koste penge for Morsø Kommune. . Så Ansgar Nygaard, meld nu ud, at vi ikke kan bruge regeringens udspil - og at regeringen skal lytte til Socialdemokratiet. Så der kan blive et bredt forlig, for så er vi mest sikre på, at vi i fremtiden også har forberedende grunduddannelse på Mors - og også bibeholde arbejdspladserne..