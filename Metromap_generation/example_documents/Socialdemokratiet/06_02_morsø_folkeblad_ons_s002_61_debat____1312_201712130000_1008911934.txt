Velfærden tabte i finansloven. FINANSLOV: Efter måneders kaotiske forhandlinger er der kommet en finanslovsaftale. Desværre betyder aftalen, at vores fælles velfærdssamfund ender som taberen. Regeringen har indgået en finanslovsaftale med DF, der udhuler vores fælles velfærd og bruger pengene på skattelettelser til dem, der har mest i forvejen. . Forhandlingerne om finansloven, der årligt skal forhandles og vedtages for at få Danmark til at køre rundt, er en af de få forudsigelige ting i politik. Derfor undrer det mig også særligt meget, at de i den grad er kommet bag på regeringen. Men årsagen er soleklar: Regeringen har endnu en gang forsøgt at presse store skattelettelser til de mest velstillede igennem. Regeringens insisterer igen og igen på, at pengene sagtens kan bruges to gange. Men danskerne er heldigvis kloge nok til at vide bedre. . Vi ved, at vi bliver flere ældre. Vi ved, at de kommer til at leve længere. Og vi ved, at priserne til medicin vil stige i fremtiden. Derfor er det også en bunden opgave, at vi fra politisk hånd sikrer, at pengene følger med. Det står stadig hen i det uvisse, hvor mange penge regeringen og DF sætter til side til skattelettelser i de kommende år. . Det burde være så forudsigeligt som kalenderlys i december, at en samlet regering selvfølgelig står bag sin aftale. Men cirkusset fortsætter. Liberal Alliance har nemlig ladet forstå, at skattelettelser er en forudsætning for den aftale, regeringen lige har indgået. Det betyder, at de velfærdsprioriteter, der ellers har været bred enighed om, pludselig kan handles af til fordel stramninger af udlændingepolitikken. . Til det er Socialdemokratiets budskab klart. Regeringen bør en gang for alle lægge planerne om skæve skattelettelser i skuffen og i stedet begynde at bruge tiden fornuftigt. På at sætte velfærden først. .