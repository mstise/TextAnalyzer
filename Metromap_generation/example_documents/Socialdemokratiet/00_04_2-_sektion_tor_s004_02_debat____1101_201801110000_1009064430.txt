Stram og strammere. Stram, strammere, strammest - og ingen højere? Kursen over for flygtninge er lagt. Af Dansk Folkeparti - med Socialdemokratiet som den på lange stræk mest markante følgesvend.. Efterhånden kræver det en årsindtægt på 417.000 kroner - næsten 35.000 kroner om måneden - at få lov at blive her. Det viser den konkrete sag med den somaliske slagteriarbejder Mohamed Diriye Ibrahim på Tican i Thisted. Han er reddet fra udvisning - så længe han kan beholde sit natarbejde på slagteriet. Eller et lige så økonomisk indbringende job.. Sagen har fået en af partiet Venstres egne, viceborgmester Niels Jørgen Pedersen, til at sætte ord på, hvad mange borgerlige vælgere uden tvivl tænker: ”Området har udviklet sig til en konkurrence mellem Venstre og Socialdemokratiet, som kappes om at lave stramninger, som tilfredsstiller Dansk Folkeparti. Det er ynkeligt at se på”.. Ifølge Niels Jørgen Pedersen, formand for Thisted Kommunes erhvervs-, arbejdsmarkeds- og kulturudvalg, er det tåbeligt at kræve så høje indtægter af flygtninge - i et område, hvor den gennemsnitlige årsindkomst er på 250.000 kroner. Oplysningen sætter unægtelig S-folketingsmedlem Simon Kollerups bemærkninger om, at kravet om de 417.000 kroner årligt er sat i verden for at beskytte danske medarbejdere (der åbenbart ikke kan eller vil arbejde i fiskeindustrien) i relief. Samtidig efterlader sagen et indtryk af lapperi på mislykket integration i andre dele af landet, især Nørrebro, mens ”man fuldstændig overser, at vi i dag står med en anden gruppe flygtninge, som vi kan fange integrationsmæssigt, og at vi har virksomheder, hvor de kan komme i arbejde, lære sprog og fortsætte integrationen”, for nu at citere Niels Jørgen Pedersen. Men det kræver naturligvis, at man politisk er indstillet på at holde på i det mindste nogle af flygtningene. Og gør op med den uretfærdighed, der hviler over en politik, som slipper de velintegrerede, der har valgt Danmark til - og samtidig hindrer os i at slippe af med dem, der tydeligvis har valgt Danmark fra..