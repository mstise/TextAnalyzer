10 ustillede spørgsmål. VELFÆRD: Ind imellem kildrer det i fingrene på mig for at få fat i journalisternes mikrofoner for at stille spørgsmål på de pressemøder, som regeringen holder. Sådan var det nu her, da regeringen fremlagde det, der er blevet døbt Lamborghini-reformen. Ind imellem kildrer det så også i fingrene for at kunne få lov til at svare på spørgsmålene, når ministrene kryber uden om, eller de slet og ret siger og gør noget, som trækker vores samfund væk fra den fine balance mellem social retfærdighed på den ene side og økonomisk vækst på den anden, som de skandinaviske lande har bygget sin tryghed og rigdom på. . Her er de spørgsmål og svar, som jeg ville have givet, hvis jeg havde haft adgang til lydanlægget. . 1. Regeringen påstår, at den stadig vil prioritere velfærd. Er der råd til det, når man samtidig giver skattelettelser for 23 mia. kr.?. Svar: Nej. Pengene kan nu engang kun bruges én gang. Bruges de på skattelettelser, kan de ikke bruges på velfærd, uddannelse eller arbejdspladser. Bruges pengene på skattelettelser, vil vi ikke kunne følge med den demografiske udvikling, der betyder flere børn og ældre, og derfor skal der skæres ned i velfærden.. 2. Regeringen fortæller, at den vil finde en stor del af pengene fra det økonomiske råderum. Hvad er egentlig det?. Svar: Råderummet er de fælles penge, vi har i dansk økonomi. Råderummet er skabt af de sidste mange års reformer og især velfærdsforliget fra 2006. Velfærdsforliget blev gennemført netop for at sikre penge til fremtidens velfærd. Og derfor er det imod alle intentioner i den aftale regeringen dengang indgik blandt andet med S og R, når pengene nu fyres af på skattelettelser.. 3. Er der en faglig økonomisk begrundelse for at give skattelettelser netop nu?. Svar: Nej. Vi er i højkonjunktur og der er ikke behov for mere bulder på kedlerne. Tværtimod er der behov for at videreuddanne og opkvalificere, så der er den arbejdskraft til rådighed, som virksomhederne allerede nu skriger efter. Her er tale om et rent ideologisk valg.. 4. Er det virkelig rigtigt, at man kun kan lave skattelettelser, der bliver større jo rigere man er?. Svar: Nej. Det er et klart politisk valg. Man kunne f.eks. beholde et loft over beskæftigelsesfradraget, som der er i dag.. 5. Hvad får pensionisten ud af regeringens skatteudspil?. Svar: Ingenting. Tværtimod kommer pensionisten til at betale i form af færre penge til velfærd som eksempelvis ældrepleje og sygehusbehandling. Dog vil de rigeste pensionister få en skattelettelse.. 6. Er det her forslag ikke mindre skævt end Liberal Alliances ønske om topskattelettelser hele vejen op, som de mislykkedes med sidste efterår.. Svar: Nej. Tværtimod er der med det forslag, regeringen har fremlagt, ifølge Cepos tale om en ”udvidet topskattelettelse”.. 7. Så hvem har fået mest ud af skatteudspillet?. Svar: Den rigeste del af befolkning - og så Liberal Alliance. Løkke sagde det tydeligt sidste år ved præsentationen af V-regeringens 2025-plan, at skattelettelser til de rigeste ikke er hans prioritet: ”Det er ikke mit fokus, at direktøren med de mange millioner i årsindkomst, han får en skattelettelse på den sidst tjente krone. Det kan være andre vil kæmpe den kamp, det er ikke en kamp, jeg kæmper”. Skal man tage Løkke på ordet har Liberal Alliance altså vundet den kamp.. 8. Hvad er konsekvensen af regeringens reform i forhold til samfundsmæssig sammenhængskraft og lighed?. Svar: Det svarer skatteminister Karsten Lauritzens så faktisk selv helt skarpt på: ”Den her reform skaber ulighed, og det gør vi med åbne øjne”.. 9. Har regeringen opbakning fra økonomer til, at ufinansierede personskattelettelser er den rigtige løsning for dansk økonomi lige nu?. Svar: Nej. Tværtimod har førende økonomer sagt: ”Det tager mange år at opbygge troværdighed, men den kan hurtigt sættes over styr med deraf følgende ustabilitet i økonomien, hvis man fx giver store, reelt set ufinansierede skattelettelser. Vi frygter, at netop dette er ved at ske”, skrev de tidligere overvismænd Hans Jørgen Whitta-Jacobsen, Peter Birch Sørensen og Torben M. Andersen samt vicedirektør i Kraka Jens Hauch i Finans, august 2016.. 10. Hvem kommer til at betale for de skattelettelser som regeringen foreslår?. Svar: Det gør børnene i daginstitutionerne, de unge i uddannelsessystem og de ældre med behov for pleje, når hvert år begynder med nye besparelser. Det bliver nemlig virkeligheden, når vi bruger 23 mia. kr. fra fælleskassen på skattelettelser til de rigeste i stedet for vores fælles velfærd.. Nå men, det er jo i sagens natur ikke mig, der får lov til hverken at spørge eller svare. Jeg og Socialdemokratiet vil til gengæld gøre alt, hvad vi kan for at undgå den helt forkerte udvikling for Danmark, som regeringen lægger op til. . Vi skylder danskerne at være åbne om vores politiske prioriteringer og ønsker. Socialdemokratiet siger helt klart, at for os kommer velfærd, uddannelse og arbejdspladser før skattelettelser. Vi vil styrke vores fællesskab og satse på alt det, der har gjort Danmark stærkt. Vi skal sikre alle børn en god start på livet. De ældre en værdig ældrepleje. Og skabe et uddannelsessystem, der giver mennesker de kompetencer de har brug for gennem hele deres arbejdsliv.. Regeringen kan kalde det, hvad den vil, men deres skattelettelser kommer først og fremmest de rigeste til gavn, og løser ingen af de udfordringer, Danmark står overfor..