Ja til lærlingeløft - nu. ARBEJDSKRAFT: Opgørelser fra bl.a. 3F viser, at 12.440 unge mangler en læreplads, og at vi kommer til at mangle mere end 70.000 faglærte arbejdere om få år. Danmark har brug for et regulært lærlingeløft. Vi skal styrke vilkårene for landets lærlinge og øge interessen for at tage en erhvervsfaglig uddannelse. . Det må være et krav fra samfundets side, at alt, hvad samfundet selv er involveret i, skal indbefatte brug af lærlinge. . Ved seneste kommunal- og regionsvalg valgte Socialdemokratiet ganske succesfuldt at sætte fokus på brug af sociale klausuler ved større offentlige anlægsarbejder som f.eks. bygning af supersygehuse og skoler, anlæg af veje og opsætning af køreledninger på jernbanen med mere. . Det politiske løfte fra den gang er heldigvis realiseret; flere lærepladser er blevet skabt. . På samme måde bør vi som samfund tænke lærepladser ind, når vi forhåbentligt snart får udarbejdet en masterplan for infrastruktur. . Danmark har brug for at få det lange lys på i planlægningen, også når det handler om anlæg af broer og veje. F.eks. drømmer vi jo alle her i Nordjylland om en bedre mulighed for at krydse Limfjorden. . Får vi en langsigtet plan, vil f.eks. asfaltindustrien langt lettere kunne antage lærlinge, fordi de kender investeringshorisonten de næste mange år frem. . Det private erhvervsliv bør også tage flere lærlinge. Erhvervslivet har i årevis skreget på, at niveauet på vore erhvervsskoler skulle styrkes. . Nu har vi fra politisk side leveret varen med helt andre, kontante og hårde krav til elevernes faglighed. Det er sket med den seneste revision af erhvervsskoleloven. Alligevel tager erhvervslivet ikke mærkbart flere lærlinge. . Det er for dårligt. Når vi faktisk har lyttet og sikret højere niveau på skolerne, bør erhvervslivet forpligte sig selv på at tage flere lærlinge. . Konkret burde Dansk Erhverv, Dansk Industri og Dansk Arbejdsgiverforening stille krav til sine medlemmer om, at ingen virksomhed kan vægre sig mod at have en lærling eller elev for hver 10 fastansatte faglærte, hvis der vel at mærke er ansøgere. . Og vil en virksomhed ikke leve op til kravet, kan de ikke længere være medlem af organisationen. En anden mulighed er i langt højere grad at lade de virksomheder, der ikke tager lærlinge betale til dem, der tager lærlinge. . Også vilkårene for voksenlærlinge skal forbedres. Dels bør flere deciderede voksenlærlingepladser oprettes. Dygtige ufaglærte skal have godskrevet det, de faktisk kan, som merit. Læretiden skal altså være kortere for voksne med erfaring. . Endelig bør vi kigge på de vilkår, som voksenlærlinge uddanner sig under. Kan vi på nogen måde forbedre de økonomiske vilkår, der stilles til rådighed for ufaglærte, der ønsker at opkvalificere sig? En konkret idé blandt mange er, at åbne A-kasse-systemet som en slags opsparingsordning for uddannelse. . Hvis man har været medlem af en A-kasse i en bestemt periode, skal man måske kunne trække dagpenge i en bestemt periode, mens man uddanner og opkvalificerer sig. . Ved at bruge A-kassesystemet som løftestang for f.eks. voksenlærlinge, løfter vi ikke bare muligheden for efteruddannelse, vi øger også tilskyndelsen til selv at forsikre sig imod ledighed.. Rent uddannelsespolitisk er der også brug for nye initiativer. . For det første bør nogle af folkeskolens timer til såkaldt ”understøttende undervisning” transformeres til ”håndværksfag”, hvor eleverne lærer at arbejde med et konkret håndværk. Det kan f.eks. være at skifte kæde på en cykel, at hænge billeder op på en væg, så de hænger i vater, bygge et plankeværk eller at sy et stykke tøj eller. Det vil give eleverne en nødvendig forståelse og respekt for håndens arbejde. Det vil styrke deres evne til at tænke konkret og til at løse dagligdags opgaver. Og så vil det stimulere lysten til at arbejde med håndværk..  Et sådan forslag kan med fordel tages op til det kommende kommunalvalg. Men også samspillet imellem ungdomsuddannelserne bør styrkes. Eleverne på landets gymnasier skal inviteres ind på erhvervsskolerne for at prøve at arbejde med fx noget af den teoretiske geometri eller fysik i virkeligheden. Ligesom erhvervsskoleeleverne i højere grad skal kunne deltage i dannelsesfag som sprog- historie og samfundsfag på gymnasierne eller lære at blive iværksætter sammen med elever fra handelsskolen. Det vil styrke fagligheden. Men alle elever på en ungdomsuddannelse har også brug for at lære af hinanden og tage del i hinandens social-, fritids- og kulturliv.  Det skal ikke være mangel på musik og idræt eller fredagsbar og fester med det modsatte køn, der får unge mennesker til at vælge erhvervsskolerne fra. Der er så meget, vi kan gøre bedre. . Vi skal i gang nu. . Danmark har brug for et lærlingeløft!.