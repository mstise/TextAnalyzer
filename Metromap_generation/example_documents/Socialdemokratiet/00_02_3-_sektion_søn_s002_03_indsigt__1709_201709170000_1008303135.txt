Noget om troværdighed. Med afsæt i den årlige statistik, der igen-igen viser, at journalister ligger og roder i bunden sammen med bilforhandlere og politikere på listen over forskellige faggruppers troværdighed: Velkommen til et tilbageblik på ugen der gik, absolut blottet for enhver form for saglighed og objektivitet.. For hvordan kan man være saglig og upartisk, når det handler om ugens helt store drama: Den aflyste EM-revanchekamp for kvindelige fodboldlandshold.. Det er simpelthen for dårligt. Hele Danmark havde gået og glædet sig til dette fodboldbrag. Ikke mindst de små piger, som TV 2 havde valgt at fokusere på i et nyhedsindslag i ugens løb. Et indslag, hvor en mor i et klip, tydeligvis arrangeret til ære for tv-kameraet, sagde til sin otte-ni-årige datter noget i af retning af: ”Du ved godt den fodboldkamp, du havde glædet dig helt vildt til at se fredag aften? Den skal du så ikke se alligevel.” Hvorefter der blev stillet skarpt på tøsens ulykkelige ansigt. Eller var hun bare genert?. Hvad sagens substans angår, er det (for en gangs skyld) ret interessant at følge kommentarsporene til diverse avisartikler om emnet. Det viser sig faktisk, at overraskende mange tager spillernes parti i lønstriden.. Det havde man ikke umiddelbart forestillet sig i en mere og mere fagforeningsforskrækket og usolidarisk verden, hvor det at kæmpe aktivt for bedre løn og arbejdsforhold nærmest betragtes som landsforræderi.. Og for nu lige at vende tilbage til det med troværdigheden: Det kan næppe komme bag på nogen, der bare har fulgt en smule med i kvindefodbold, at spillerne i årevis har været dybt forurettede over den forskelsbehandling, de har følt sig udsat for. Og ikke mindst den milde overbærenhed, med hvilken deres utilfredshed er blevet fejet af bordet.. Nu har spillerne så fået succes og en folkelig opbakning, der tydeligvis kom bag på DBU, og så ville det da være utroværdigt, hvis de ikke genfremsatte deres krav i en betragteligt stærkere forhandlingssituation.. Og hvis der skulle være nogen derude, der stadig tror, at kvinder er beskedne og uselviske mennesker, der ikke kan slå en proper verbal næve, så har de glemt integrationsminister Inger Støjberg. Den kvinde er ganske enkelt bedårende dygtig til at formidle sit budskab - og i tilgift fræk som en slagterhund.. Da hun forleden i TV-Avisen blev interviewet om sit stop for kvoteflygtninge og den mulige konsekvens af, at alle lande følger Danmarks eksempel, lød hendes replik: ”Nu er vi mig bekendt det eneste land, der har sagt stop for kvoteflygtninge”.. Mod den form for logik kæmper selv troværdige journalister forgæves. Støjberg ender såmænd nok som statsminister.. Hvis hun da ellers kan komme til for Kristian Thulesen Dahl, der nu melder ud, at Dansk Folkeparti efter længere tids flirt med Socialdemokratiet er klar til at gå i regering med Venstre. Dansk politik minder mere og mere om en sæbeopera, hvor den ombejlede hovedrolleindehaver slipper afsted med at have både en lovformelig ægtefælle og en elsker ved siden af.. Det går ikke nødvendigvis ud over troværdigheden, så længe man melder åbent ud. Det værste, vi ved, er politikere, der siger ét og gør noget andet. Og dem er der åbenbart så mange af, at politikere som nævnt skraber bunden på troværdighedsbarometeret.. At vi fornægter politikere er måske til at leve med. Vi kan jo bare selv stille op eller stemme på nogen, vi tror kan gøre det bedre. Værre er det, hvis vi fornægter politik, forstået som ”aktiviteter, der vedrører fastsættelse og fordeling af værdier med gyldighed for et samfund eller andre sociale systemer og institutioner”. . Sådan defineres begrebet så smukt i Den Store Danske Encyklopædi (det er et sted på nettet, hvor man kan lære hvad svære ord betyder. Nå pyt, sitet bliver alligevel lukket nu).. Men altså: Hvis vi fornægter politik, fornægter vi demokratiet, og så stander Danmark i våde. Og man tør ikke tænke på, i hvilken skikkelse Holger Danske kan finde på at vågne op til dåd her i 2017..