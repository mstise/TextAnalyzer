Kvote for politisk sniksnak opbrugt. BOMTRAWLERE: Det er positivt, at fiskeriminister Karen Ellemann (V) ifølge TV 2 Nord har taget sagen om EU-bomtrawlere op med sin hollandske kollega. Det viser, at Ellemann i modsætning til forgængerne tager problemet alvorligt.. Baggrunden er, at hollandske og belgiske bomtrawlere i årtier har kostet det danske samfund milliarder af kroner og Nordjylland tusindvis af arbejdspladser. Ofte fanges fiskene ulovligt, hvorpå de sendes direkte ud af landet.. Ulovlighederne foregår ved såkaldte ”kvoteoverskrivninger”, hvor fangster i Skagerak rapporteres som fanget i Nordsøen.. Selve fiskemetoden er rendyrket miljøvandalisme.. Bomtrawlere udleder store mængder CO2, de smadrer bundmiljøet med tonstunge bomme, de ødelægger fiskeyngel, og de flår Nordsøens elkabler over. Oven i købet er der tale om dyrplageri, når hollandske og belgiske bomtrawlere bruger kraftige elektriske stød mod fiskene.. De store hollandske fiskebaroner går heller ikke af vejen for at påsejle små danske kystfiskere, og 12.12. udtalte en af hollænderne i TV 2 Nord, at danske fiskere er dårlige til at fiske i eget farvand.. Endnu værre: Den danske fiskerikontrol nægter de facto at gribe ind, men bruger i stedet meget af kontroltiden på at genere danske fiskere.. Det logiske svar er, at hollandske og belgiske bomtrawlere skal helt ud af dansk farvand. Helt uanset hvad EU siger.. Vi har for længst passeret det punkt, hvor sniksnak bør kunne redde Hollands ”rettigheder” i nogle af Nordeuropas bedste fangstpladser.. Danske politikere har også opbrugt deres kvote af sniksnak.. Det gælder Ellemann og hendes parti Venstre, men også EU-parlamentariker Ole Christensen (S) og fiskeriordfører Simon Kollerup (S).. Fælles for Venstre og Socialdemokratiet er, at disse partier i årtier har siddet på de vellønnede fiskeriministerposter og ladet vandalismen fortsætte.. Som politiker i Dansk Folkeparti foreslår jeg en helt anderledes kontant og national fiskeripolitik.. Sker det ikke, vil EU’s destruktion af dansk fiskeri, herunder også ålefiskeriet, bare være endnu et af mange argumenter for Danmarks exit fra EU..