Hvad med kulturen?. NORDJYLLAND: Der bliver ikke talt meget om kultur rundt omkring på de nordjyske vælgermøder. . Når emnet bliver bragt på bane, viser der sig imidlertid meget forskellige tilgange til politikområdet, der spænder bredt fra idræt over foreningsliv til finkulturen på museer, egnsteatre og spillesteder. . En af de få undtagelser var, da Louise Svenstrup (LA) nyligt tog emnet op til vælgertræffet i Støvring. . - Det er helt hul i hovedet med 250.000 kr. i støtte til opera i Rebild Bakker. Det er ikke en kommunal kerneopgave, slog hun fast.. I et interview med NORDJYSKE efterfølgende fastslog hun, at hun sætter stor pris på operaen i Rebild:. - Men min nabo skal da ikke betale for, at jeg går til opera. De penge burde gå til kernevelfærd, sagde hun og satte dermed spørgsmålet på spidsen, hvad angår kommunernes prioritering af kultur.. Kan man bruge penge på opera og musikskoler, når der mangler vuggestuepladser og ældrepleje? Eller er kultur også kernevelfærd?. NORDJYSKE har op til kommunalvalget 21. november taget en tur rundt i landsdelen og taget pulsen på kulturpolitikken i den kommunale valgkamp. . Et liv efter kl. 17. - Venstre er rundet af højskolekulturen, og en stor vægt på kultur er en grundpille i at være liberal på Mors, fortæller borgmester i Morsø Kommune, Hans Ejner Bertelsen (V), der ikke er i tvivl om, at kultur er kernevelfærd, og at den er vigtig. . - Det nytter ikke noget at holde udgifterne til kultur op mod andre områder som ældre og unge. Man skal tænke på, at der også skal være et liv efter kl. 17, og at kultur er en af årsagerne til, at vi har kunnet stoppe fraflytningen.. Den opfattelse deler Konservative i Rebild, hvor spidskandidat Lene Schmidt Aalestrup mener, at der kan spares på andre områder ved at tilbyde en bred palet af kultur.. - Kultur er en vigtig del af vores dagligdag, det ville være helt forkert at spare her. Kulturtilbud fører til socialt netværk og bedre sundhed og kan således virke forebyggende. Man skal ikke underkende dens betydning for livskvaliteten, siger spidskandidaten, der også lægger vægt på at støtte finkulturen som Opera i Rebild Bakker.. Trængte kommuner . Anderledes ser det ud hos flere partier i Nordjylland, der bevidst har nedprioriteret kultur, mens byrådene kæmper med at få økonomien på fode. . Det valg har blandt andet Socialdemokratiet i Brønderslev truffet:. - Kulturområdet har de seneste år været ramt af sparekniven. Det er jeg ked af, men ingen politiske områder er hellige. Vi forsøger at skære der, hvor det gør mindst ondt, fortæller byrådskandidat Arne M. Jensen, der dog understreger, at han ser frem til at prioritere området, når der igen bliver råd: . - Vi ser kultur - også den mere finkulturelle - som et kommunalt ansvar samt som et vigtigt redskab til at trække nye borgere til. . Vægt på frivillige. Hos flere kommuner, der de seneste år har været økonomisk trængte, lægges vægten generelt på at støtte det lokale foreningsliv. . Det gælder for eksempel i Frederikshavn, hvor kultur slet ikke optræder i Konservatives partiprogram:. - Kultur er ikke en kerne- ydelse i vores optik, og vi har ad flere omgange lagt op til at spare på kulturområdet, fortæller Peter E. Nielsen, der dog understreger, at besparelser ikke er aktuelle nu, og at partiet gennem tiden har lagt stor vægt på at fastholde støtten til foreninger.. Penge eller ej, så er de frivillige ikke til at komme uden om, når det kommer til at sikre kulturområdet. I Morsø ønsker Enhedslisten flere penge til området, men de er godt tilfredse med, at det er frivillige, der løfter en stor del af kulturlivet.. - Kultur er noget, der skal vokse fra græsrødderne, det bliver ofte så rigidt, når kommunen blander sig. Det er borgerne selv, der kender deres behov, fastslår Enhedslistens Bo Fink. . Ifølge ham kan kommunen i stedet hjælpe ved at stille garantier i forbindelse med fondsansøgninger, byde ind med hjælp til at skrive ansøgninger og rådgive om organisering, men ellers bør den holde sig mest muligt væk, mener han.. - Vi har været vant til, at der ikke har været ret mange penge til kultur i kommunen, og at initiativerne er groet frem nedefra, det har Kulturmødet ikke ændret på. . Lige nu afventer Morsø Kommune en plan fra kommunens unge om, hvad de ønsker på deres område, fortæller Bo Fink.. Han henviser til ungdomshuset URT-Huset i Thisted som et oplagt eksempel på et miljø, der kan vokse mere ud fra, som fx Alive Festival, der modtog den NORDJYSKE Kulturpris 2017.. Krav til finkulturen. En af de kommuner, hvor byrådet har haft store ambitioner indenfor finkultur, er Aalborg, hvor der er et ønske om for alvor at slå Aalborg fast som kulturby. Noget der også er blevet bemærket internationalt med blandt andet anbefalinger i The Guardian. . Men også her bør flere af midlerne kanaliseres ud til de frivillige, mener Dansk Folkepartis byrådskandidat i Aalborg Kristoffer Hjort Storm. . - I år fik vi indført et større indtjeningskrav til de store kulturinstitutioner. Vi synes, de er rigtig dygtige, og vi tror på, at de selv kan tjene mange flere penge. . NORDJYSKE fik ovenpå Kulturmødet Mors et bud fra en række kulturaktører på, hvordan man kan forbedre rammerne for kulturlivet i Danmark. Her var Lone Leth Larsen, kulturrådgiver for Aarhus Europæisk Kulturhovedstad, ikke i tvivl:. - Det mest afgørende er, at man tager kulturen alvorligt i forhold til, hvad den kan betyde i forhold til at løfte byer. Man skal holde op med at se kultur som flødeskum, men se den som rugbrød..