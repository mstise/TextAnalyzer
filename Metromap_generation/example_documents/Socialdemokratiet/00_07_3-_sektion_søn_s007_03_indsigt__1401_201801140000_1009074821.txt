Fup eller mirakel. Sjældent har der været så meget snak om et enkelt medicinsk produkt som tilfældet har været med cannabis. Langt de fleste nye medicinalprodukter kommer til verden i stilhed og interesserer ingen udover de patienter, der har brug for det, og de læger, der udskriver det. Lidt mere omtale kan det blive til, hvis produktet kan gøre aktionærer endnu rigere eller ligefrem redde mennesker fra at dø. . Cannabis kan ingen af de to ting - medicinalindustrien bliver ikke rig af det, for der er intet patent at tage på et produkt, naturen selv har opfundet, og cannabis kan heller ikke kurere livstruende sygdomme. Til gengæld kan stoffet selv uden indtagelse aktivere følelser og skabe debat i et omfang helt uden sidestykke, og cannabis er det første produkt, der er havnet på apotekets hylder uden at have været i gennem det normale godkendelsessystem. . Der findes ingen blåstemplet forskning, der viser, at stoffet har nogen videre positiv effekt - men der findes titusindvis af danskere, der mener det, og deres pres rakte til, at et markant flertal af Folketinget vedtog, at danske patienter fra 1. januar skulle have mulighed for at få cannabis på recept. . Men mange patienter, der har været ved deres egen læge i håb om at få en recept, måtte gå skuffede hjem. Dansk Selskab for Almen Medicin har ligefrem advaret deres medlemmer mod at udskrive medicinen, og et stort flertal af lægerne har ikke været begejstrede for at skulle udskrive medicinen - uanset hvor gerne patienten ville have det. . Flere patientforeninger har hørt fra en del medlemmer, der måtte gå skuffede fra lægen. . - Vi vidste godt, at der ville være bump på vejen, men at lægernes modstand er så stor, er alligevel kommet på bag på mig. Vi har lavet loven, for at kræftpatienter og andre med alvorlige sygdomme ikke skal tvinges ud på det sorte marked, og så er det da ærgerligt, hvis lægerne sætter foden i, siger Flemming Møller Mortensen, der er sundhedsordfører for Socialdemokratiet og en varm fortaler for forsøget med medicinsk cannabis. . Også selvom han er helt på det rene med, at der ikke foreligger den store dokumentation for, at det rent faktisk virker efter hensigten. . - Det har været et helt exceptionelt forløb, hvor det er os politikere, der har bestemt, at et produkt skulle være tilgængeligt for patienter. Men vi har fået så mange henvendelser fra patienter og patientforeninger, at vi ikke kunne blive ved med at sidde dem overhørig. Hvis cannabis kan give mange mennesker en bedre livskvalitet, så nytter det ikke, at vi ikke vil lytte til dem. Det er første gang, vi politikere tager tyren ved hornene og går ind og overtrumfer lægeforeningen, siger Flemming Møller Mortensen, der trods den turbulente start tror på en fremtid for medicinsk cannabis. . - Jeg har en god mavefornemmelse. I onsdags var jeg til møde i Lægemiddelstyrelsen, og her kunne de fortælle, at der i ugens første dage allerede var 20, der havde fået en recept. Så jeg håber, at lægerne vil blive positive medspillere.. Ingen overraskelse. Men at lægerne har været særdeles henholdende med receptblokken kommer ikke bag på Lars Arendt-Nielsen, der er professor ved Institut for Medicin og Sundhedsteknologi på Aalborg Universitet. For læger vil helst ikke udskrive medicin, der ikke er gennemtestet. . - Det har været en mærkelig proces, hvor politikerne ikke har lyttet til fakta - men i stedet til folkestemningen og en populistisk debat uden faglig substans. Derfor har de fravalgt at følge de regler, de ellers selv har vedtaget om, at ny medicin skal leve op til en lang række krav, før det kan blive godkendt. Med cannabis har de tilladt at sælge et produkt, der slet ikke er kontrolleret. Det er helt enestående, at de har pålagt lægerne at udskrive medicin, som lægerne er selv er utrygge ved, siger Lars Arendt-Nielsen.. En stribe andre forskere og lægeforeningen er også særdeles skeptiske overfor tilladelsen til cannabis - også selvom der kun er tale om et forsøg, der skal evalueres om fire år. . - Man kan frygte, at uanset hvad evalueringen viser, så vil det ikke have den store betydning. Hvis folkestemningen er den samme, skal der meget markante forskningsresultater til for at ændre noget som helst, siger han. . Men at cannabis har en effekt, viser i hvert fald historien. Det har været kendt i tusindvis af år, og mennesker overalt på jorden har brugt det. I de første mange år især de steder, hvor det vokser frit i naturen, men i de seneste cirka hundrede år er hash - i alle dets forskellige former - blevet en eksportsucces af de helt store, og udbredelsen er kun overgået af Coca Cola og andre kommercielle giganter.. Der vil være flere mennesker, der har prøvet hash, end mennesker, der har prøvet en iPhone. . Urtens succes er endda kommet helt uden et milliardbudget til tv-reklamer og billboards - den eneste grund til, at hash er blevet så udbredt, er ganske enkelt, at det virker. Populariteten skyldes dog ikke midlets mulige helbredende effekt - det skyldes først og fremmest den rus, mennesker altid har søgt - og får med cannabis. Det er let at få fat i, billigt, og selvom der er ganske betydelige bivirkninger, er cannabis trods alt blandt de mere uskyldige rusmidler. . Modsat alle andre rusmidler kan man ikke dø af at ryge hash eller drikke te med cannabis, og generelt bliver hash opfattet som ganske harmløst på linje med en flaske rødvin lørdag aften - så uskadeligt at omkring halvdelen af den danske befolkning har prøvet det.   . Men medicinsk cannabis handler ikke om rusen - i hvert fald ikke officielt. Men alligevel lidt, for det, rusen kan, er at få mennesker til at glemme hverdagens problemer og til dels også smerter.    . I hvert fald hvis cannabis-produktet indeholder nok af THC, der er den euforiserende ingrediens.  . Men den påviselige medicinske effekt er mere usikkert. Medicinalbranchen har ikke haft den store interesse i at poste milliarder i de store forsøg, der normalt er nødvendige for at få godkendt medicin. Udsigten til at tjene pengene hjem igen er nemlig dårlig, fordi cannabis ikke kan patenteres. Derfor er der kun lavet få, mindre forsøg, og de tyder ikke på, at cannabis er noget mirakelmiddel. . Men trods alt viser forsøgene dog, at cannabis kan have en vis effekt ved bestemte neurologiske sygdomme, samt at det kan være med til at hæmme nogle betændelsestilstande fx ved leddegigt..  - Men der er ikke belæg for at sige, at cannabis har en generel effekt på smerter. Så hvis man skal bruge det inden for smerteområdet, så skal det i hvert fald være en meget selektiv og en meget velkarakteriseret patientgruppe, som skal tilbydes det under meget kontrollerede forhold, siger Lars Arendt-Nielsen, der godt forstår, at patienter med stærke og kroniske smerter leder efter lindring i medicinsk form og er villige til at prøve alt. . - Det ville vi alle sammen gøre, hvis vi var i den situation, og ikke syntes, der var noget af det tilgængelige, som virkede. Så vil man søge mod alternative behandlinger. Og cannabis har været betragtet som en alternativ behandling, som man selv kunne fikse, siger Lars Arendt-Nielsen.. Afhængighed er en risiko. Den store udfordring ligger ifølge smerteforskeren i, at eksisterende smertestillende lægemidler baseret på cannabis ikke er gode nok, og at de ledsages af bivirkninger.. I modsætning til cannabis er de morfinlignende opioider ret effektive mod smerter. I hvert fald til at begynde med. Men hvis de bliver brugt for længe og i for stort omfang, mister de effekten. I nogle tilfælde kan de sågar gøre smerten værre på sigt.. Desuden er der risikoen for at gøre patienter afhængige. I USA og flere andre lande taler man om en egentlig opioid-epidemi eller opioid-krise, fordi let adgang til stærk smertestillende morfinlignende medicin har sendt millioner ud i afhængighed.. Dén risiko frygter Lars Arendt- Nielsen også med medicinsk cannabis.. - Hvis man begynder at legalisere mere cannabis i forbindelse med smerter, så tror jeg, der er risiko for, at man kan få et endnu større problem, end man har med opioiderne.. - Så man kan kun opfordre til at lytte til videnskaben, og til hvad der faktisk vides, i stedet for at lade sig drive med af den populistiske diskussion om effekten af de her stoffer, siger han.. Titusindvis bruger det . Men selvom cannabis først lige er kommet på apotekets hylder, så har titusindvis af mere eller mindre syge danskere brugt det i lang tid.  Der findes store danske grupper på Facebook - med mange tusinde medlemmer - hvor folk åbent snakker om, hvordan de bruger cannabis-produkter til smertelindring og egentlig sygdomsbehandling. . I hvert fald hvis man kan nøjes med olie med et lavt indhold af CBD, for at få fat i det er lige så enkelt som at bestille alt andet på nettet. Er man i besiddelse af et kreditkort og en hjemmeadresse kan det være i huset i løbet af tre dage. For nok er det ulovligt for danske firmaer at sælge det, men hvis firmaet har adresse i udlandet er der intet ulovligt i at sælge til danske kunder. I Tyskland og Spanien kan CBD-olie frit sælges - og bliver det i stor stil både indenlands og udenlands. . Ulovlige bliver dråberne først når de kommer ind i Danmark, men man skal være mere end almindeligt uheldigt for at det bliver opdaget af myndighederne, og sker det ville straffen kun være en bøde. . Noget mere indviklet er det at få fat i olie med THC. Det kan købes lovligt i enkelte EU-lande, men de må ikke sende det til Danmark, og derfor skal man ud på den knapt så tilgængelige del af nettet for at få det. Alternativt er der både Christiania og Facebook - begge steder forhandles det åbenlyst, men her er der dels en vis risiko for at blive opdaget af myndigheder, dels er det umuligt at vide, hvad det faktisk er, man køber. .