Garant for velstanden. BORGERLIGE: Til Jens Chr. Jensen: Så sent som 13.7. kan vi i NORDJYSKE læse: 1. ”Nordjylland oplever lige nu landets største fald i tomgang. Virksomhederne har i den grad gang i hjulene”. Og 2: ”Danske virksomheder får i stigende grad et ja, når de beder en bank eller realkreditinstitut om et lån”. Citat slut.. Dette og meget andet godt for vort land sker såmænd, mens landet ledes af en borgerlig regering. Alligevel helmer Jens Chr. Jensen ikke, før han får sit hede ønske opfyldt: at se en rød regering lede landet. . Blind høne kan som bekendt også finde et korn. Men hvis alternativet til en borgerlig regering skal være en socialdemokratisk ledet regering med en nærmest usynlig S- formand Mette Frederiksen som leder med støtte af forvirrede politiske høns i EL, SF og Alternativet, så tror jeg nok, at dansk erhvervsliv og dets medarbejdere betakker sig. Så tømmes truget først, hvilket går ud over de allersvageste i vort samfund. Det vil benævnes ”Mette F. og Kaos.”. Den velstand, som en borgerlig ledet regering er garant for som grundlag for vor alle sammens velfærd, vil gå fløjten.. Men nuvel, vi har til gode at se, hvad en ræverød regering, bestående af Socialdemokratiet og Socialistisk Folkeparti, kan præstere. Senest, forsøget skulle bestå sin prøve med en Thorning/ Søvndal-konstruktion, måtte det opgives. . Kravet - som er den rene politisk historiske sandhed - fra De Radikale var: Før borgerlig økonomisk politik. Og herved blev det, indtil borgerlige igen tog over i 2015. . Til oplysning for Jens Chr. Jensen, så er den borgerlige blok partierne Venstre, De Konservative, LA, Nye Borgerlige samt DF, vel at mærke når de viser ansvar!. P.S. Et godt råd til Jens Chr. Jensen og andre vildfarne: læs Michael Thestrups indlæg ”Voldsomme tømmermænd” (13.7.)..