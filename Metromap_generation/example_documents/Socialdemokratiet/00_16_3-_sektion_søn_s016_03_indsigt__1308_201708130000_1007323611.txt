Der sker noget i byen. Historien om Hanstholm er historien om en havn og en by, der ligger i skillelinjen mellem Nordsøen og Skagerak, tættest på de bedste fiskepladser. I sidste ende er det byens problem. Det er ikke en havneby, det er en havn og en by, og det har altid været havnen, der har gavnet af at ligge i skillelinjen mellem Nordsøen og Skagerak, tættest på de bedste fiskepladser, hvorimod byen har været ganske afskåret.. En journalist beskrev engang det at køre ind i Hanstholm, som følelsen af, at man lige om lidt kommer til byen  - og pludselig er man igennem. En anden journalist beskrev Hanstholm som en forstad uden en by, men måske skal man hellere kalde det en forstad til en havn. Det har trods alt altid været havnen, det hele drejede sig om.. Historien om Hanstholm er ikke bare historien om Hanstholm  - det handler i bund og grund om, hvordan man skaber en velfungerende by. Tiden har vist, at det i hvert fald ikke er gennem en stram, 60’er-modernistisk byplan, men hvad er det så? Robert Mogensens rapport om det “Atlantiske Hanstholm” er et godt bud: Idéerne om at imødekomme surferne, udnytte oplevelsesøkonomien og bygge byen op om stedets kvaliteter er netop det, der har gjort Klitmøller til en succes, og forudsætningerne er om muligt endnu bedre i Hanstholm. Rapporten ligger der endnu, og byen har ikke ændret sig væsentligt, så det ville være nemt at tage projektet op igen.. Selvfølgelig er det også et spørgsmål om penge, for hvordan skal en fattig provinskommune som Thisted finansiere en omfattende byfornyelse i Hanstholm? Borgmester Lene Kjeldgaard har godt nok varslet, at den planlagte udvidelse af Hanstholm Havn skal gå hånd i hånd med en udvikling af byen, men der er kun blevet sat en halv million kroner af til det, hvoraf halvdelen kommer fra RealDania, og det er næppe nok til at realisere “Atlantiske Hanstholm.”. Der er en statslig pulje, der er øremærket til netop den slags. Det er de såkaldte byfornyelsesmidler, og et flertal i Folketinget besluttede faktisk sidste år at målrette dem til yderkommuner som Thisted, der døjer med lavere vækst end resten af landet. Men regeringen, Dansk Folkeparti og Socialdemokratiet vedtog for nyligt at bruge midlerne på at finansiere den såkaldte bandepakke, og man lægger op til at bruge yderligere midler på jobpræmieordningen. Alt i alt vil man tage 381 millioner kroner, hvilket tørlægger puljen i to år, og dermed er der ikke meget håb for et statsligt tilskud til “Atlantiske Hanstholm.”. At skabe liv i Danmarks yderområder har ellers været en mærkesag for regeringen. Den omfattende udflytning af statslige arbejdspladser, som regeringen har iværksat, blev netop begrundet med, at man ville øge bosætningen i provinsen, men Hanstholm er et bevis på, at arbejdspladser ikke nødvendigvis spejler sig i befolkningstallet, mens Klitmøller er et bevis på det modsatte: At folk gerne slår sig ned et sted, hvor der ingen arbejdspladser er, såfremt kulturen tiltaler dem. Dette bliver bakket op af forskning på området.. - De fysiske omgivelser betyder rigtig meget for folk, der vælger at flytte til et yderområde. De søger typisk det idylliske landsbyliv: En charmerende by, hyggelige huse, smuk natur  - kort sagt hele pakken. Et job alene er sjældent årsagen, siger seniorforsker ved Statens Byggeforskningsinstitut på Aalborg Universitet, Helle Nørgaard, der har forsket i, hvorfor folk bosætter sig i yderområder.. Til syvende og sidst ender vi, hvor vi startede: Historien om Hanstholm er historien om en havn og en by, der står ved en skillevej, og som nu skal tage stilling: Hvilken retning skal vi gå? Skal vi satse på havnen? Eller på surferne? Eller skal man et spadestik dybere og tage hånd om den måde, byen er bygget på? I sidste ende er det et spørgsmål om prioritering. . Men én ting er sikkert: Der sker et eller andet i Hanstholm..