Nu kan EL vælte rød regering. INDLAND: Enhedslistens hovedbestyrelse vedtog søndag at ændre partiets parlamentariske principper, så Enhedslisten fremover kan vælte en socialdemokratisk regering, hvis den eksempelvis bevæger sig ud i en ny Dong-sag.. Dermed ændrer partiet 25 års parlamentarisk praksis som støtteparti..  Enhedslistens politiske ordfører, Pernille Skipper, siger:.  - Hovedopgaven nu er selvfølgelig at vælte Lars Løkke. Men det er ikke ligegyldigt, hvilken politik der kommer i stedet for. . - Og problemet er, at Socialdemokraterne vil have Enhedslisten og tre andre partier til at bære dem ind i regeringskontorerne, men alligevel forbeholde sig retten til at lave al afgørende politik med højrefløjen. Det går ikke, siger Pernille Skipper.. Tilbage i maj fremlagde partiets ledelse et oplæg til vedtagelse af en ny parlamentarisk strategi. Her talte Pernille Skipper om at opstille ”røde linjer” for en ny regering.. Den nye strategi er efterfølgende blevet debatteret internt i partiet og søndag er den stemt igennem, så den kan tages i brug, hvis rød blok vinder næste valg.. - Enhedslisten skal have mere indflydelse, når vi bliver større. Det skal Mette Frederiksen vide, hvis hun vil sidde som statsminister på vores mandater. . - Derfor åbner vi nu for nye parlamentariske værktøjer, som blandt andet indebærer, at der er en grænse for, hvad hun vil kunne gøre med højrefløjen, hvis hun skal beholde taburetten på vores mandater, siger Pernille Skipper.. Mette Frederiksen kan også se frem en sværere regeringsdannelse..  Enhedslisten åbner nemlig også for, at partiet kan stille politiske betingelser for overhovedet at pege på socialdemokraterne ved en regeringsdannelse.. Igen er det et brud med Enhedslistens hidtidige parlamentariske linje. Her har partiet som udgangspunkt peget på det største arbejderparti i rød blok. Det vil sige Socialdemokratiet.. Men der kan nu komme betingelser for, at Mette Frederiksen overhovedet kan blive statsminister selv med en valgsejr:. - Socialdemokraterne vil ikke love basale forandringer som en tilbagerulning af kontanthjælpsloftet eller de skatterabatter til toppen, som regeringen lægger op til her i efteråret. . - Vores ledelse har i dag sagt meget klart, at den går ikke. Og vi siger dermed også klart til vælgerne, at der er en kæmpe forskel på, hvem man stemmer på i rød blok, siger Pernille Skipper.. Det vil afhænge af en konkret overvejelse, hvordan partiet vil bruge de nye værktøjer:.  - Men vælgerne ved, hvad Enhedslisten står for og slås for. Det er for et grønnere Danmark, et mere lige og socialt Danmark, et stærkere velfærdssamfund og stærke frihedsrettigheder. Det vil afspejle sig, siger Skipper.. Hun fremhæver skattereformen fra 2012, som en sag, der kunne føre en rød regering til fald:. - Jeg har meget svært ved at forestille mig, at Enhedslisten vil lade en Socialdemokratisk regering sidde, hvis de laver en skattereform med højrefløjen, som tager fra arbejdsløse og førtidspensionister for at give topskattelettelser, som vi så under Thorning./ritzau/.