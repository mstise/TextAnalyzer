”Wienerbrødskrigerne” kan være afgørende, hvis katastrofen rammer. Da terroristen Omar El-Hussein om eftermiddagen den 14. februar 2015 med en M95-automatriffel åbnede ild mod deltagerne i et debatmøde om kunst, blasfemi og ytringsfrihed og dræbte instruktøren Finn Nørgaard, slog betjente, som var til stede, straks alarm.. Da det ganske hurtigt stod klart, at der var tale om et terrorangreb, anmodede Københavns Politi totalforsvaret, der er det samlede militære og civile beredskab, om hjælp, og 100 hjemmeværnsfolk blev derfor udkommanderet. I første omgang sørgede de frivillige for at afspærre området omkring Krudttønden, så betjente kunne få ro til deres arbejde, og senere hjalp de også med forskellige transportopgaver.. Indtil klokken 1 om natten.. For mens politiet var iført skudsikre veste og bar våben, havde hjemmeværnsfolkene blot uniform og selvlysende veste på og udgjorde ifølge Rigspolitiet et udsat mål, hvis flere terrorister bevægede sig rundt i hovedstadens gader. Sagen var, at politiet havde bedt om ”almindelig hjælp”, hvor Hjemmeværnet møder op ubevæbnede - havde man i stedet anmodet om ”særlig hjælp”, ville de frivillige have haft mulighed for at forsvare sig i en situation, hvor en terrorist havde beskudt dem.. - Bevogtning og skydning er lige præcis nogle af de opgaver, særligt trænede medlemmer af Hjemmeværnet er uddannet til, og på daværende tidspunkt kunne de også gøre det bedre end politiet, lyder vurderingen fra Peter Viggo Jakobsen, der er lektor ved Institut for Strategi ved Forsvarsakademiet.. Stedmoderligt. Aktionen efter terrorangrebet i København illustrerer det ofte stedmoderlige forhold, som Hjemmeværnet har været genstand for lige siden værnets oprettelse i 1949.. - Forfatteren Hans Kirk skrev meget om Hjemmeværnet i avisen Land og Folk og kaldte det for et borgerkrigskorps. Da jeg kom med i Hjemmeværnet i 1980 under den sidste del af Den Kolde Krig, blev vi skiftevis kaldt for weekendmordere og wienerbrødskrigere, husker Jens Ole Christensen, som er seniorforsker ved Tøjhusmuseet i København og forfatter til den nye bog ”Hjemmeværnet - historien om det folkelige forsvar”.. Når debatten om Hjemmeværnet ofte splitter såvel politikere som debattører, kan uenighederne spores helt tilbage til den tyske besættelse af Danmark, forklarer han. I modstandsbevægelsens spæde start var det især kommunister og medlemmer af partiet Dansk Samling, som førte an og håbede på et opgør med det parlamentariske demokrati efter krigen. Som årene gik, fik folk med tilknytning til de gamle demokratiske partier, militæret og politiet - med støtte fra briterne - overtaget, hvilket var med til at sikre, at Danmark ved besættelsens afslutning kunne vende tilbage til normale forhold. Dog var det et krav fra modstandsfolkenes side, at politikerne oprettede et hjemmeværn, som kunne være med til at forsvare landet, så man i fremtiden kunne undgå en gentagelse af 9. april.. Politikerne på Christiansborg var skeptiske, men frygtede samtidig de mange våben, som modstandsbevægelsen var i besiddelse af. I første omgang accepterede man dannelsen af hjemmeværnsforeninger som en måde, hvorpå man kunne få dem under kontrol. I lyset af kommunistiske magtovertagelser i Østeuropa var især Socialdemokratiet dog bange for, at danske kommunister i ly af foreningerne ville kunne gennemføre et politisk kup, og Socialdemokratiet blev derfor førende i forsøget på at omdanne foreningerne til et statsligt hjemmeværn med politisk kontrol som et demokratisk værn mod totalitære kræfter.. Og det lykkedes.. Men konsekvensen var ifølge Jens Ole Christensen, at den yderste venstrefløj, som særligt i 1970’erne og 1980’erne var meget højrøstet og havde nem adgang til medierne, gang på gang forlangte værnet nedlagt. Samtidig spredte der sig også et indtryk af Hjemmeværnet som en voksenbørnehave.. Festival og dyrskue. - Hjemmeværnet er jo et nemt offer - det ligger lige til højrebenet at gøre grin med midaldrende mænd på weekendøvelse, men det er også billigt frem for at sætte sig ind i, hvad det handler om, siger Jens Ole Christensen.. Han bliver bakket op af Peter Viggo Jakobsen, der tvivler på, at der er ret mange, som ved, hvad Hjemmeværnet foretager sig.. - Når almindelige mennesker møder Hjemmeværnet, er det som oftest på festival eller dyrskue, og der ser man netop de midaldrende medlemmer, som måske har lidt for meget på sidebenene. Men de ser ikke eliteenhederne, som er de mest aktive og professionelle, forklarer han.. Det kan såvel politikere som befolkning imidlertid godt vænne sig til, siger han, for Hjemmeværnet spiller allerede en helt central rolle i forsvaret af Danmark, og den rolle bliver kun vigtigere i fremtiden. Det skyldes dels, at trusselsbilledet mod landet er langt mere diffust end under Den Kolde Krig, dels at det danske forsvar og beredskab har været udsat for en lang række besparelser.. - Selv om mange taler om Rusland, er der nok ingen, der forestiller sig en russisk invasion af Danmark. Hvor Danmark før i tiden lå forrest i frontlinjen, vil en konflikt med Rusland i dag uden tvivl foregå længere væk - eksempelvis i Baltikum, siger Jens Ole Christensen.. Derfor ligger størstedelen af de danske soldaters opgaver også uden for landets grænser - dels i kampen mod terror, dels som bidrag til NATO’s forsvar af de østeuropæiske medlemmer af alliancen, der i dag ligger i forreste linje. Det drejer sig med andre ord om at standse en konflikt, før den overhovedet kommer til at berøre Danmark.. - Derfor handler Hjemmeværnets opgave i den forbindelse først og fremmest om at overvåge dansk territorium og holde øje med, om normalbilledet - eksempelvis hvis et terrorangreb er under opsejling - ændrer sig for så at slå alarm, forklarer historikeren.. Et godt eksempel på det er de opgaver, som Marinehjemmeværnet udfører. Ud over redningsaktioner og forureningsbekæmpelse til søs står de frivillige også for suverænitetshævdelsen i de indre danske farvande.. - Søværnet har slet ikke ressourcerne til det, så uden Marinehjemmeværnet ville opgaven slet ikke blive udført, siger Peter Viggo Jakobsen.. Han tilføjer, at nedskæringer i forsvaret og politiet - både når det gælder mandskab og drift - har betydet, at beredskabet i Danmark gør Hjemmeværnet vigtigere end nogensinde:. - Når politikerne ikke vil bruge penge på at gøre de regulære styrker og politistyrken stor nok, bliver Hjemmeværnet og reserveofficerer helt afgørende.. Vigtigere end nogensinde. Og selv om en del måske har billedet af de frivillige hjemmeværnsfolk i kamp mod russiske soldater, så er billedet helt forkert. Ifølge de to eksperter skal Hjemmeværnet ses som en del af beredskabet. De frivillige skal ikke erstatte hær, søværn, flyvevåben og politi, men de kan dels tage sig af opgaver, som de andre dele af forsvaret og beredskabet ikke skal bruge tid på, dels understøtte myndighederne.. Men det kræver, at Hjemmeværnet bliver taget alvorligt, mener Peter Viggo Jakobsen. Han peger på, at Forsvaret efterhånden er nået dertil, hvor de frivillige ses som en ressource, men at politiet stadig har svært ved at lade dem hjælpe til, når det brænder på.. - Det undrer mig, at politikerne ikke taler mere om det i de igangværende forhandlinger om et nyt forsvarsforlig, for det er helt centralt, at vi udnytter Hjemmeværnets styrker optimalt. Som det er i øjeblikket, indsættes de frivillige nærmest i panik, hvor man hopper fra isflage til isflage - som da de pludselig skulle stå for lejre til flygtninge ved grænsen, siger han.. Jens Ole Christensen er enig. Han mener, at det faktum, at Hjemmeværnet er til stede lokalt i hele landet og samtidig udgør et bredt udsnit af befolkningen, er dets store styrke. De kan træde til hurtigt og i stort antal i forbindelse med naturkatastrofer, store ulykker eller terrorangreb og bidrage med at løse opgaver, som myndighederne ikke har nok mandskab til.. - Og det er netop sådan, vi skal se Hjemmeværnet i dag. I gamle dage var det den ”klassiske” militære del, som var vigtigst, men i dag er værnet en del af Danmarks samlede beredskab, siger historikeren..