Den kolde krigs spøgelse går gennem Europa. Der var en tid, hvor verden var bange. Meget bange. På den ene side Sovjet med sin Warszawapagt og på den anden side USA og Nato, og truslen for atomkrig var reel. I Rold Skov ligger et af de mest håndgribelige beviser på, præcist hvor alvorligt tidens politikere tog den trussel. På Røde Møllevej 22 er der et gult murstenshus i to plan. Huset ligner et helt normalt typehus med græsplæne, garage og flagstang, men det gemmer på noget, der i flere årtier var en af landets største statshemmeligheder.. Gemt væk bag huset og 60 meter nede ligger regeringens 5500 kvadratmeter store atombunker Regan Vest (forkortelse for Regeringsanlæg Vest). Bunkeren skulle huse 350 personer. Heriblandt regeringen, kongehuset, kokke, politifolk og sygeplejersker, og bunkeren er udstyret med kantine og sovesale. Niels Moes flyttede ind på naboejendommen til Regan Vest i 1973. Han fortæller, at der var ro om Regan Vest dengang.. - Man vidste, at det var noget, man ikke skulle tale om. De mennesker, der byggede Regan Vest, vidste ikke, hvad det var, de var ved at bygge, og de havde fået at vide, at de ikke måtte sige noget til nogen. Heller ikke hjemme. Dengang troede man, at det var en raketfabrik, der blev bygget i samarbejde med amerikanerne, siger Niels Moes.. Han fortæller, at frygten for Rusland dengang var så stor, at man tog det, der lå under jorden, meget seriøst, og folk holdt sig fra området, hvor bunkeren ligger.. - Vi har et areal på bakken, bunkeren ligger under, og der kom aldrig nogen, så jeg kunne stå på ski deroppe. Det viste for mig, at der var respekt omkring det, og at folk lod det gå i glemmebogen, siger Niels Moes.. Det var dog ikke alle, der lod som om, at Regan Vest slet ikke eksisterede. Ekstra Bladet interesserede sig meget for bunkeren, og over tre dage bragte avisen artikler om, hvor bunkeren skulle være, og hvordan den angiveligt skulle være designet. Avisen havde været fantasifuld, og i Ekstra Bladets version af bunkeren var der en swimmingpool med halvnøgne damer i liggestole.. - En af dagene var der et billede med en triumferende journalist, der stod ved en fjernsynsmast. Det mente man, var det endelige bevis for, at anlægget lå der. Det var vores fjernsynsmast, de stod og holdt om. Der var ingen, der ville modsige dem, så de fik frihed til at skrive, hvad de ville. Jeg tror, at deres holdning var, at når de ikke spurgte nogen, kunne de få lov til at skrive, hvad de ville, siger Niels Moes.. En ny kold krig?. Sidste weekend rejste forsvarsminister Claus Hjort Frederiksen (V) til München for at deltage i den årlige konference om sikkerhedspolitik, Munich Security Conference 2018. Her mødtes ministre og erhvervsfolk fra det meste af verden for at diskutere den aktuelle sikkerhedspolitiske situation. Claus Hjort Frederiksen skulle diskutere Arktis og Rusland på konferencen. I 2017 udtalte Claus Hjort Frederiksen i Politiken, at truslen fra Den Kolde Krig er tilbage.. - Jeg er født lige efter Anden Verdenskrig. Jeg voksede op, levede og var selv værnepligtig under Den Kolde Krig. Jeg troede jo, at vi efter 1989, hvor Muren faldt, nu levede i en ny og mere sikker verden. Der er det meget skræmmende at konstatere, at det rent faktisk ikke er tilfældet, og at truslen er kommet tilbage på europæisk grund, sagde Claus Hjort Frederiksen.. Ugen inden dette års sikkerhedskonference gav forsvarsministeren et interview i Berlingske Tidende. Her var beskeden nogenlunde den samme.. - Indtil da (da Rusland annekterede Krim i 2014, red.) havde vi nok troet, at krig var en umulighed. Vi havde siden Sovjetunionens opløsning i 1991 håbet på, at krig i Europa var fortid. Der var et håb om, at alt ville blive anderledes, men det kom til en brat opvågning i 2014, idet Rusland viste, at det ville bruge militære midler til at nå dets mål. Efter annekteringen af Krim vat det det østlige Ukraines tur, hvilket har kostet 10.000 livet - og det midt i Europa, sagde Claus Hjort Frederiksen til avisen.. Netop som en reaktion på Ruslands udenrigspolitik er regeringen, Dansk Folkeparti, Radikale Venstre og Socialdemokratiet gået sammen om at foretage den største oprustning af det danske forsvar siden den kolde krig. 12,8 milliarder kroner vil forsvarsbudgettet blive øget med frem til 2023.. Men er verden på vej ind i en ny kold krig? Minder det om dengang, de danske politikere var så bange, at de fik bygget enorme, hemmelige bunkeranlæg under de danske skove?. Nej, siger Peter Viggo Jakobsen, der er ph.d. og lektor ved Institut for Strategi på Forsvarsakademiet. Det Rusland, vi ser i dag, er langt fra lige så stærkt som Sovjetunionen. I stedet er det et land i forsvarsposition.. - På en tidligere Münchenkonference har Putin meget firkantet udtalt, at han ser Vesten som en trussel og Natos udvidelse mod øst som en trussel. Vi er gået fra, at Rusland og Vesten før i tiden har forsøgt at blive partnere. Det er væk nu, og vi ser russerne som en trussel, men det er ikke den samme trussel, som vi så under den kolde krig. Derfor synes jeg også, at det er noget vrøvl, at Rusland skulle have samme ambitioner, som vi så i Den Kolde Krig, siger han.. Under Den Kolde Krig var Sovjetunionen engageret i hele verden. Landet var meget større dengang, og de sad på det meste af Øst- og Centraleuropa. . - Siden er mange af deres satellit- og vasalstater blevet til medlemmer i Nato, der er meget stærkere militært end Rusland, og russerne er bange for, at alliancen har fjendtlige hensigter, siger Peter Viggo Jakobsen.. Også afspænding i 70’erne. Den analyse er Hans Mouritzen, der er seniorforsker i udenrigspolitik på Danmarks Institut for Internationale Studier (Diis), enig i. Han mener dog godt, at man kan sammenligne den nuværende situation med Den Kolde Krig..  - Rusland er ikke en trussel mod Danmark. Det tror jeg heller ikke, at de fleste politikere forestiller sig. På nogen måder kan man godt kalde det samlede billede for kold krig. Man skal huske, at der også var perioder med afspænding for eksempel i 70’erne, hvor situationen ikke var særlig dramatisk. Hvis man sammenligner med den periode, er situationen i dag betydeligt mere anspændt. Når Rusland øver angreb på Bornholm, er det ikke forberedelse til en invasion. Det ville være vanvittigt set fra Putins synspunkt på grund af Natos kollektive forsvar. Rusland har lavet nogle moderniseringer af deres forsvar, som man gerne vil vise for naboerne, for hvis ikke de gjorde det, ville det være spild af penge. I Rusland tænker man i interessesfærer. Det betyder, at de har en interessesfære, og vi har en interessesfære der udgøres af Nato, siger Hans Mouritzen.. Sidste år blev private virksomheder, hospitaler, havne, banker og lufthavne i mere end 60 lande ramt af et cyberangreb. Blandt virksomhederne, der blev ramt, var Mærsk.. Firmaets containerhavne lå stille i flere dage, og det kostede Mærsk mere end en milliard kroner.. I februar i år meldte Claus Hjort Frederiksen ud, at Rusland havde stået bag angrebet. Oprindeligt skulle angrebet have været målrettet Ukraines finans-, energi- og regeringssektor, men angrebets design gjorde, at det spredte sig til udenlandske virksomheder også i Rusland. I det nye forsvarsforlig er der afsat 500 millioner kroner til at styrke forsvaret mod cyberangreb.. - Når det gælder cyberangreb, har vi sovet i timen. Det handler i bund og grund om, at alle de store virksomheder skal have opdaterede virussystemer. Hvis ikke store danske virksomheder, der er udsat for international konkurrence, og som også er i konkurrence mod store amerikanske firmaer, krypterer deres informationer, er de nogle klovne af rang. Den private sektor ved godt, at et cyberangreb kan gå ud over deres kundebaser, siger Peter Viggo Jakobsen . Problemerne med cybersikkerheden ligger hos den offentlige sektor, fortæller Peter Viggo Jakobsen. Det skyldes, at hver sektor i det offentlige - for eksempel sektorer, der styrer sundhedssektoren og den kritiske infrastruktur - selv skal sørge for, at sikkerheden er i orden. Der findes ikke standarder for, hvad et fornuftigt sikkerhedsniveau er. Fordi der ikke findes et samlet organ, der holder styr på cybersikkerheden, ved vi ikke hvor gode eller dårlige, vi reelt er til at håndtere det her, siger han.. Claus Hjort Frederiksen har udtrykt bekymring om, hvilken skade Rusland kan forvolde med deres cyberangreb.. - Vi kan konstatere, at russerne forsøger at hacke vores institutioner. Det oven i alt det andet, der foregår, løfter truslen op på et højere niveau. Det er ikke klassisk spionage mere. Det er et forsøg på at påføre andre skade, og når man som i USA forsøgte at hacke det amerikanske valg, så var det et på demokratiet. Det er jeg på vagt overfor, for lammer man elforsyningen eller udbetalingen af folkepension i Danmark, så er det at svække befolkningens tro på, at vi kan beskytte dem. Og så mister vi alt, sagde han i sit interview til Berlingske Tidende inden sikkerhedskonferencen i München..