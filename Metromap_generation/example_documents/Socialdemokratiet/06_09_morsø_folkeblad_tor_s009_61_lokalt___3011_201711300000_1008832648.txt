K ville med men blev holdt ude. THISTED: 19. november mødtes tre konservative spidskandidater med Ulla Vestergaard (S) til det, Lene Kjelgaard Jensen (K) i dag betegner som en "uformel drøftelse" af mulighederne for et samarbejde, når partierne kendte resultatet af valget 21. november.. På mødet blev der drøftet samarbejdsmuligheder, politiske ønsker og en mulig fordeling af formandsposter. Blandt andet.. - Det var vores opfattelse, at der var enighed om, at K og S skulle mødes til fortsatte drøftelser på valgaftenen, siger Lene Kjelgaard Jensen.. På valgdagen klokken 06.28 fik hun en sms fra Ulla Vestergaard. Beskeden lød: Vi ses i valgcafeen i aften. Lene Kjelgaard så den som en bekræftelse af mødet 19. december.. Med valget på afstand konstaterer Lene Kjelgaard og Poul Hvass Hansen, at der aldrig var reelle forhandlinger om et samarbejde mellem S og K.. - På valgaftenen kunne vi ikke få Ulla Vestergaard i tale. Vi sendte en sms og bad hende komme ud af mødelokalet, hvor hun sad med Venstre. Det resulterede i et tilbud om næstformandsposter med honorar, siger Poul Hvass Hansen.. K takkede nej til tilbuddet. Ønsket var en formandspost i et udvalg og posten som viceborgmester. Det stod i forhold til mandattallet på fem.. Poul Hvass Hansen fortæller, at K yderligere to gange var i kortfattet kontakt med Ulla Vestergaard, uden det resulterede i reelle forhandling eller konkrete tilbud om indflydelse.. - Det er ikke korrekt, når S og V hævder, vi valgte at stå udenfor indflydelse. Vi blev holdt udenfor. Vi har aldrig takket nej til tilbud, vi ikke har fået, siger Lene Kjelgaard.. De to fastholder, at K aldrig fik et konkret tilbud om at "vende tilbage" ligeså lidt som partiet blev orienteret om indholdet af aftalen mellem S og V, som blev udmøntet hen over valgnatten.. - Hvordan skulle vi forholde os til noget, vi stadig kun kender fra pressen, siger Lene Kjelgaard.. Nu er opgaven for K og de fem andre partier udenfor konstitueringen at spille deres tilsammen 12 mandater bedst muligt. I løbet af i dag, torsdag, forventer Lene Kjelgaard at det er afgjort, hvordan de seks i "Valggruppe B" fordeler deres udvalgsposter. Samtidig skal partierne drøfte deres rolle som opposition.. - Jeg vurderer, at vi har en skarp opposition, siger Lene Kjelgaard, og Poul Hvass Hansen tilføjer, at forskelle i værdigrundlaget mellem Venstre og Socialdemokratiet kan blive en fordel for de seks partier.. - Hvor S og V har divergerende holdninger, kan vi stå fælles om at være meget enige. Det skal vi forstå at udnytte, siger han.. De Konservative har accepteret den politiske situation, men ikke den beskrivelse, S og V har givet af forhandlingsforløbet.. - Vi vil helt enkelt ikke have siddende på os, at vi har takket nej til tilbud, vi aldring har fået, siger Lene Kjelgaard Jensen.. Poul Hvass Hansen ser tilbage på den nuværende valgperiode - og frem.. - Et år inde i perioden var der uro omkring Ib Poulsen, så kom der problemer hos Venstre. Den nuværende konstituering kan blive en udløber af det. Og det vil være ærgerligt, hvis en ny periode skal præges af personfnidder og personlige ambitioner..