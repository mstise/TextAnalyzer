Når forskellen er ens. ”Tænk at have som udgangspunkt, at det ikke er folkevalgte politikere, der skal bestemme. At det ikke er Danmarks befolkning, der skal bestemme over sit eget land. Det går jo ikke,” sagde Socialdemokratiets formand Mette Frederiksen lørdag i NORDJYSKE.. Knap en uge efter, at hun præsenterede ”Retfærdig og realistisk. En udlændingepolitik, der samler Danmark”, erkender hun, at planen ikke bliver let at gennemføre. . Mette Frederiksen sigter navnlig til det mest omtalte forslag om at have dansk-drevne modtagecentre i nordafrikanske lande, men hun er overbevist om, at det kan lykkes, fordi FN’s opgave er at beskytte verdens flygtninge.. Den, der lever længe nok, får at se. Det væsentligste, Mette Frederiksen indtil nu har opnået, er at løbe med den hjemlige opmærksomhed, men det holder ikke i længden.. Når blandt andre Venstre og ikke mindst Dansk Folkeparti er kommet med de samme forslag, har Socialdemokratiet øjeblikkeligt røget dem ud af hulerne. Men når partiet selv foretager en politisk U-vending, bliver selv det kontroversielle legitimt - af den simple grund, at nu er det socialdemokratisk politik.. Men på få punkter nær er forskellen ens; det er kun farven, der har en anden lyd. Og i sidste ende tæller selv de bedste salgstaler kun, hvis taleren er i stand til at levere ”varen”.. Det er fint at vise en retning, men det ville være bedre at lægge en underskrevet - og holdbar - kontrakt med et nogenlunde demokratisk og sikkert nordafrikansk land på bordet. Og det er ikke lykkedes for hverken socialdemokraterne, regeringen eller for noget europæisk land indtil videre. Tværtimod, viser virkeligheden.. Fortidens fiaskoer forhindrer ikke nødvendigvis fremtidens succeser. Men hvis fortiden ikke skal gentage sig, kræver det en fælles europæisk front . Det nytter ikke at hælde gammel vin på gamle flasker, når det kun er etiketten, der er ny ...