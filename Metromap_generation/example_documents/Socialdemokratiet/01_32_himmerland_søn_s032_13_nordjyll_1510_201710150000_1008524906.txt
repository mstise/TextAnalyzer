Anonyme donorer kan give deres nyrer væk. INDLAND:  En rask borger kan fremover donere sin nyre anonymt til patienter, som eksempelvis lider af nyresvigt. . Det er alle Folketingets partier blevet enige om med en ny aftale. Det oplyser Sundheds- og Ældreministeriet i en pressemeddelelse.. Fremover behøver donorer ikke længere at være ven eller familie til den patient, som har behov for en nyre. I stedet kan man vælge at give sin nyre væk, hvis man ønsker at gøre en god gerning.. - Nu åbner vi op for anonym nyredonation, og så håber vi, at der er flere, som har lyst til at give den gave, så man kan hjælpe flere nyrepatienter, siger Jane Heitmann, sundhedsordfører i Venstre.. I alt 400 patienter stod sidste år på venteliste til en ny nyre. 109 patienter fik en nyre fra en levende donor, og 154 fik en nyre fra en afdød donor. 20 nyrepatienter døde i 2016, mens de ventede på at få en ny nyre. . Det Etiske Råd er blevet bedt om at tage stilling til, om det er etisk forsvarligt, at anonyme og levende mennesker kan donere en af deres to nyrer. Rådet besluttede at anbefale, at det skulle være muligt. . Selv om det endnu ikke er til at sige, hvor mange der frivilligt vil donere en nyre til en fremmed, håber de politiske partier, at den nye aftale vil hjælpe nyrepatienterne.. - Det kan lyde drastisk, at der er nogle mennesker, som tænker så detaljeret, at de vil hjælpe andre mennesker. Men det er der, og det kan man se fra andre lande også, siger Flemming Møller Mortensen, sundhedsordfører i Socialdemokratiet.. - Det er et meget stort offer at give sin nyre til et andet menneske, men det er der heldigvis nogle, der vil gøre, siger han.. Forventningen hos Nyreforeningen er, at flere nyresyge fremover vil få et bedre liv. Det siger Jan Rishave, som er landsformand i foreningen.. - Vi har set i udlandet, at det virker. Englænderne startede for nogle år siden, og i dag er de oppe på omkring 60 nyrer om året, der gives anonymt. Så vi tror da, det bliver til noget, siger han.. Nyreforeningen forventer at igangsætte en oplysningskampagne, som skal informere potentielle donorer om den nye mulighed.. Partierne beder nu Sundhedsstyrelsen nedsætte en arbejdsgruppe, som skal finde ud af, hvordan den nye mulighed mere præcis skal udmøntes.. De nuværende regler for transplantation fra levende personer fremgår af sundhedslovens paragraf 52.. Selv om donation fra anonyme, levende donorer ikke er forbudt efter denne bestemmelse, er det alligevel praksis, at der skal være bred opbakning i Folketinget til den type etiske spørgsmål./ritzau/.