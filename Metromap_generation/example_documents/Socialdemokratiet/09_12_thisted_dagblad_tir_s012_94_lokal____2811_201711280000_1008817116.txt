Demokratiets festdag og dagen derpå. KOMMUNALVALG: En valgdag der startede kl. 8 og sluttede 12 timer senere, og hvor de fleste borgere i Thisted Kommune havde bidraget til afstemningen for derefter at kunne fortsætte hjemme med at se en god tv-dækning af valget såvel landsdækkende som lokalt. . I løbet af aftenen stod det klart, at Venstre havde tabt fire mandater og Socialdemokratiet et mandat, medens De Konservative var gået frem med tre mandater og DF tilbage med et mandat alle i forhold til valget 2013. . Så langt så godt - de fleste vælgere med borgerlig observans kunne herefter med rette forvente, at de tre borgerlige partier med tilsammen 14 mandater satte sig sammen med henblik på en konstituering. Sent på aftenen stod det imidlertid klart, at disse forventninger bristede, idet Venstre og Socialdemokratiet, der begge havde tabt valget med tilsammen fem mandater, kunne meddele, at nu var ”den hjemme” - begge spidskandidater for de to partier var da også ovenud stolte og tilfredse - så tillykke med det. . Tilbage står så, hvordan vælgerne reagerer på dette - mange, der har stemt på et af de tre borgerlige partier, giver udtryk for det modsatte af stolthed og tilfredshed - nemlig frustration og afmagt og som nogle har antydet ”nytter det overhovedet at stemme”. Det bør jo være sådan, at et valg ikke alene drejer sig om, hvilke poster den enkelte kan få men i højere grad også om politiske holdninger samt behørig hensyntagen til valgresultatet. . Det er nemlig nu anden gang i nyere tid, første gang for 16 år, at et borgerlig parti/person har sørget for, at en socialdemokratisk borgmester kunne sætte sig i stolen uden at tænke på de fremtidige konsekvenser, dette kunne/kan medføre. . For der vil jo formentlig fremadrettet komme en positiv effekt af konstitueringen i 2017, som måske kan munde ud i at næste konstituering om fire år kan klares af Socialdemokratiet, SF og Enhedslisten alene. Dette kan blive konsekvensen af konstitueringen i Thisted kommune på demokratiets festdag i 2017. .