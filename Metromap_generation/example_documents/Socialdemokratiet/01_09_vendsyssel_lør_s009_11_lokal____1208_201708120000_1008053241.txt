Nej til helårsboliger. SÆBY: Den tomme centerbygning i Sæby Søbad må ikke bygges om til helårsboliger. . Bygningen ejes af Marie og Lars Dannervig, der også driver Hotel Hermann Bang i Frederikshavn, og de ønsker tilladelse til at ændre lokalplanen med henblik på at indrette 15 helårsboliger i ejendomskomplekset, der ligger ud til Kattegat og Sæbys badestrand.. Sagen er på plan- og miljøudvalgets dagsorden tirsdag, men udvalgsformand  Anders Brandt Sørensen (S), siger allerede nu, at hans og Socialdemokratiets holdning er klar: et nej til Dannervigs ønske.. - Vi har fået mange indspark i foroffentlighedsfasen om planen og må erkende, at den ikke er den rigtige til at sikre centerbygningens overlevelse, siger han og henviser til den nye masterplan for Sæbys udvikling.. Socialdemokraterne har alene flertal i udvalget, men venter opbakning fra Venstre, fordi Venstre i Sæby har udtrykt modstand mod boligplanerne.. De politiske udmeldinger går stik imod kommunaldirektøren, som indstiller, at der laves ny lokalplan med udgangspunkt i et revideret udspil fra Dannervigs. Det nye udspil går ud på kun at lave helårsboliger i en del af centerbygningen - restauranten og konferencelokalerne - mens resten bevares som fællesområde med udlejningskontor, vaskeri, toiletter og evt. en genåbnet indendørs pool for de 100 feriehuse i området.. Sæby Søbads feriehusejerforening har visioner om i stedet at udvikle centerområdet og tilføre det nye aktiviteter. Foreningen har for nylig afgivet købstilbud på centerbygningen. Lars Dannervig vil gerne sælge, men har sagt nej tak. Der er for stor afstand mellem køber og sælger om prisen.. Anders Brandt erkender, at politikerne ved at skyde Dannervigs planer ned efterlader et uløst problem med en tom og misligholdt centerbygning i privat eje. . - Men vi mener, at ikke alle muligheder for at anvende bygningen til turistformål er afprøvet, siger han.. Han afviser, at hans stillingtagen er påvirket af, at ejerforeningen med sit udspil har åbnet muligheder for nyt liv i bygningen.. - Jeg tror først på en løsning, når de, der har de store planer og drømme, også ejer bygningen, siger Anders Brandt..