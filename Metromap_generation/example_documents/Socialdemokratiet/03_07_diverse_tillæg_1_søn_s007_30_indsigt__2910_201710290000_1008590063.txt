Thisted. 43.887 indbyggere.. Borgmester: Lene Kjelgaard Jensen (K). På valgnatten i 2013 troede Ulla Vestergaard (S) en tid, at hun skulle afløse den siddende Venstre-borgmester. Ulla Vestergaard fik flest personlige stemmer og mente derudover, at hun havde konstitueret sig med Dansk Folkepartis spidskandidat, Ib Poulsen, som fik næstflest personlige stemmer. De to partier havde lige akkurat flertal sammen.. Men DF valgte i stedet at forhandle til anden side og sikre borgmester Lene Kjelgaard Jensen (V), valgets tredjestørste sejrherre, målt i personlige stemmer, endnu en periode. Denne aftale betød, at S kun fik et minimum af de mest eftertragtede poster ved konstitueringen.. Samarbejdet i flertalsgruppen har heller ikke været gnidningsfrit. DF har ønsket en anden kurs på flygtningeområdet, hvilket har givet anledning til flere sammenstød. Allerede i byrådsperiodens første år indgik DF desuden en aftale med S og EL om at forhindre varslede besparelser på daginstitutionsområdet - en aftale, de øvrige partier i blå blok var stærkt imod.. Voldsomst har uroen været i Venstre, der på et opstillingsmøde med 161 stemmer mod 73 vragede den siddende borgmester som spidskandidat og i stedet opstillede landmand Niels Jørgen Pedersen, tidligere formand for Landbrug og Fødevarer. Lene Kjelgaard Jensen besluttede i juni i år at skifte parti og melde sig hos Konservative - i øvrigt sammen med yderligere en partifælle. . Konservative havde inden da valgt spidskandidat, men har efterfølgende, lidt utraditionelt, besluttet at gå til valg med ikke én, men hele tre borgmesterkandidater, deriblandt Lene Kjelgaard Jensen.. I DF, hvor Ib Poulsen og hans tre gruppefæller ikke er på videre god fod, har man gjort Peter Sørensen til ny spidskandidat, mens Ib Poulsen er nr. fire.. Socialdemokratiet sagde i periodens løb farvel til et af sine medlemmer, Morten Bo Bertelsen, der skiftede til SF og nu er dette partis spidskandidat..