Der skal være liv i hele Nordjylland. KOMMUNALREFORM: Lukning af skoler, nedlagte busruter og supermarkeder, der må dreje nøglen om. . Mange nordjyder har været vidner til de negative konsekvenser af centralisering, som for alvor tog fart med Lars Løkkes kommunalreform. Det er på tide at diskutere, om vi har gjort tingene rigtigt.. I år er det 10 år siden, at kommunalreformen trådte i kraft. De 271 kommuner blev til 98.  De 13 amter blev til fem regioner. Man talte om styrket faglighed og bedre velfærd for færre penge..  Problemet er, at vi ikke ved, om løfterne er blevet opfyldt, selvom vi nok er mange, som har en idé om, at det gjorde de ikke. . Derfor foreslår Socialdemokratiet, at vi laver en samlet evaluering af kommunalreformen, der slår fast om serviceniveauet, økonomien og effektiviteten rent faktisk er blevet bedre.. For vi tror ikke, at centralisering altid er den rigtige løsning. Det lokale betyder noget. . Derfor foreslår vi, at der oprettes lokale servicecentre med bibliotek, jobcenter, borgerservice og mulighed for, at man kan få udleveret sin medicin. Det er ikke rimeligt, at man skal køre mange kilometer for så grundlæggende ting.. En af de største udfordringer for landområderne er at fastholde og tiltrække unge mennesker. I dag er de unge nødt til at rejse til de største byer for at uddanne sig. De opbygger et netværk, møder måske en kæreste og får børn. Og naturligvis bliver mange boende. . I det lys er det tosset, at regeringen nu vil forringe uddannelsesmulighederne i landdistrikterne. . Regeringen skærer ned på erhvervsuddannelserne, lukker produktionsskoler og beder landets uddannelsesinstitutioner starte hvert år med at finde ud af, hvor der skal spares. . Det rammer hårdest i landområderne, hvor elevgrundlaget ikke er så stort. Det er en forkert prioritering. . Som en del af vores opgør med centraliseringen vil vi en anden vej. . Vi vil sikre gode uddannelsesmuligheder i hele landet og investere i opkvalificering. Vi vil forsætte udflytningen af statslige arbejdspladser. Vi vil sikre bedre lokal service. Og så vil vi en gang for alle have belyst konsekvenserne af de borgerliges kommunalreform. .