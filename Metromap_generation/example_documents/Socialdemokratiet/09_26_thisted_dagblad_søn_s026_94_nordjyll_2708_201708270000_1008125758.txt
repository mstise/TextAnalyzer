Den ”norske forbindelse”. NORDJYLLAND: Jylland er et euro-skandinavisk ”Fyn”. De 337 kilometer er stadig en vigtig transportforbindelse mellem Norge og det europæiske fastland. Derfor er de fælles interesser store på tværs af Skagerrak, og de politiske prioriteringer kommer let på bølgelængde.. Så da Kristiansand lagde kajplads til en storstilet havnekonference deltog blandt andre Hjørrings borgmester, Arne Boelt, det nordjyske folketingsmedlem og transportordfører for Socialdemokratiet, Rasmus Prehn, og direktør for Hirtshals havn, Jens Kirketerp Jensen.. En af årsagerne til den danske deltagelse var netop, at få skabt et tættere samarbejde med nordmændene om at få styrket den jyske transportkorridor, fortæller Rasmus Prehn. . - Jeg tog blandt andet med for at opfordre nordmændene til at kommunikere til den danske regering, hvor vigtigt det er for dem, at der bliver skabt en bedre transportkorridor, end den der er i dag.. Her tænker det nordjyske folketingsmedlem specielt - men ikke kun - på knudepunktet ved Limfjorden.. - Limfjordsforbindelsen er jo virkeligt en akilleshæl i forhold til færgetrafikken. Er der lige pludseligt nedbrud her, så kan der være fare for, at de norske selskaber begynder at overveje andre transportmuligheder.. Det er blandt andet åbningen af Femernforbindelsen, der får Rasmus Prehn til at reagere. . - Det ville være besværligt for dem at vælge den vej, men hvis ikke vi gør, hvad der skal til i forbindelse med limfjordskrydsningen, så vil det være en mulighed, mener han.. - Hvis ikke vi udviser rettidig omhu og ikke får løst den sårbarhed, der er ved forbindelsen over Limfjorden, så er der en fare for, at vi får destrueret den transportkorridor, som vi har så meget glæde af, og som der er potentiale for at vi kan få endnu mere glæde af, siger Rasmus Prehn.. Rasmus Prehn oplevede stor interesse fra de norske deltagere, blandt andre transportordfører for Fremskrittspartiet (FrP), Åse Michaelsen.. - Hun var meget interesseret i, at Stortinget og Folketinget skulle samarbejde, så der kunne blive skabt en synergi mellem danske og norske havne, så man kan løfte i flok i forhold til infrastrukturen.. Det vil uden tvivl betyde både meromsætning og nye investeringer, hvis infrastrukturen bliver udbygget, mener Rasmus Prehn.. Et skandinavisk helhedssyn. På mødet var der stor opmærksomhed på den samlede skandinaviske infrastruktur. For når varerne skal transporteres, så undersøger virksomhederne den samlede logistik, ikke kun om turen over vandet går planmæssigt, fortæller administrerende direktør for Hirtshals Havn, Jens Kirketerp Jensen.. - De tænker jo ikke, at turen slutter, når du rammer Hirtshals. Den slutter, når du har passeret Hamborg, siger han.. Et af konferencens hovedpunkter var derfor behovet for at skabe et helhedssyn på det skandinaviske transportsystem. Det er glædeligt, mener Jens Kirketerp Jensen.. - Når vi ser på en globus så fylder Skandinavien jo ikke så forfærdeligt meget. Så hvis vi bruger den her helhedsbetragtning, må vi kunne bygge noget op, som er meget mere effektivt, end det vi har i dag.. På den led kommer man heller ikke uden om de danske veje. . - Det er et opmærksomhedspunkt og et indsatsområde for dem, for de ved godt at hvis vi ikke gør noget nu, så risikerer vi at stå i problemer senere. . Jens Kirketerp Jensen mener at presset på det danske vejnet nærmer sig grænsen med den nuværende kapacitet.. - Jeg vil ikke ligefrem sige, at vi er bekymrede, men det er helt sikkert et område, vi har fokus på.  Med det pres der er på vejnettet i dag, der må jeg nok sige, at vi i Danmark har en opgave foran os..