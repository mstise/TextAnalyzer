Kampen for 8,5 mio. kr. ender nok med en gave på 45 mio. kr.. NORDJYLLAND: Der har i de seneste måneder været sagt og skrevet rigtig mange ord om, hvorvidt staten burde eller ikke burde fortsætte med at betale de godt otte mio. kr., den de seneste år har ydet til en akutlægebil i Hjørring. Bilen blev installeret, efter at man i 2014 med fest og taler havde indviet, hvad der blev kaldt ”en landsdækkende akutlægehelikopter-ordning”. . Selv om helikopterne, placeret i Ringsted, Billund og Skive, flyver med op til 240 km/t, var ordningen, viste det sig, ikke helt landsdækkende i praksis. For i det nordligste af Vendsyssel ville der gå så lang tid, før akut syge kunne hentes ad luftvejen, at risikoen for overlevelse blev minimeret. . Som et plaster på såret fik Region Nordjylland først én gang og siden nok én gang tidsbegrænsede bevillinger til akutlægebilen i Hjørring, men fra 2018 var det slut. Så måtte regionen selv til lommerne, lød det med meget fast stemme i september fra sundhedsminister Ellen Trane Nørby (V).. ”Det er dog regionerne, som er ansvarlige for planlægning og drift af det præhospitale beredskab, herunder akutlægebiler. Ansvaret for finansiering af disse ligger derfor også hos regionerne”, skrev hun.. Andre Venstrefolk på stribe sendte samme budskab, og ingen undlod at nævne, at regionen i en af sine ansøgninger om tidsbegrænsede midler faktisk havde erklæret sig parat til efter periodens udløb selv at finansiere akutlægebilen. . 30. november havde den nordjyske sundhedsordfører for Socialdemokratiet Flemming Møller Mortensen kaldt ministeren i samråd i et forsøg på at få akutlægebilen sikret via finansloven. Der kom absolut intet nyt ud af mødet - udover, at man, når man så de blikke, ministeren flere gange undervejs indforstået udvekslede med formanden for sundhedsudvalget, Liselott Blixt (DF), måske kunne ane, at noget bag kulisserne var undervejs.. En uge senere viste dette ”noget” sig at være, at DF med i finanslovsaftalen havde fået ikke de 8,5 mio. kr., akutlægebilen ville koste, men 45 mio. kr. til en ekstra lægehelikopter. . Fornuftig brug af penge. Hvis aftalen rent faktisk ender med at blive vedtaget i Folketinget, kommer der fra 2019 en ekstra helikopter. Den skal placeres ”i den nordlige del af Danmark,” hedder det i aftalen, hvori regionen også opfordres til, ”som den oprindeligt har tilkendegivet,” at finde penge til at opretholde akutlægebilen, indtil helikopteren kan gå i luften. . Regionsrådsformand Ulla Astman (S) må altså prøve at finde pengene på et i forvejen stramt 2018-budget, men herefter overtager staten ansvaret via helikopteren. Og det er Ulla Astman glad for.. - På Thy og Mors har vi med helikopteren fra Skive set, at man har kunnet afkorte transporttiden for de mest syge med 45 minutter. Helikopteren er klart bedre end bilen, så det er fint, at vi nu omsider får en fjerde helikopter, sådan som vi jo fra starten ønskede, siger hun.. Men hvis helikopteren er bedst, hvorfor har du så ”bare” kæmpet for at få penge til en akutlægebil?. - Jeg har sådan set hele tiden ment, at vi burde have en helikopter i Nordjylland, men siden man i 2014 lagde sig fast på tre helikoptere, har skiftende sundhedsministre fra skiftende regeringer udtalt sig på en måde, så jeg ikke troede, det var realistisk. Nu vil man så gerne give 45 mio. kr., og det vil vi da helt bestemt gerne tage imod.. Fire overlæger rejste forleden i Jyllands-Posten kritik af bevillingen og mente, at akutlægebilen i Hjørring var tilstrækkelig, og at de 45 mio. kr. kunne gøre mere gavn andre steder i sundhedsvæsenet. Er de helt galt på den?. - Jeg er enig i, at man skal bruge samfundets penge mest fornuftigt. Når man ser på de responstider, vi har i Nordjylland, synes jeg faktisk, dette her er fornuftigt, siger Ulla Astman.. Skive versus Aars. I debatindlægget skrev Henrik Jørgensen, Jesper Dirks, Steen Barnung og Mads Rasmussen, at ”som skatteborgere og læger bliver vi indignerede, når beslutningstagerne rutter med skattekronerne, prioriterer uhensigtsmæssigt og træffer beslutninger på baggrund af populisme, uvidenhed eller dårlig rådgivning”. I stedet foreslår de at flytte helikopteren i Skive nordpå.. Det fik det nyvalgte regionsrådsmedlem Erik Høgh-Sørensen (DF) til at fare i flint: Han mener, at akutberedskabets årsrapporter over lægehelikopter-landinger tydeligt viser, ”at der er et problem i Vendsyssel”. Og flyttede man helikopteren fra Skive nordpå, kunne dét koste menneskeliv i Vestjylland, når responstiden her blev øget. . ”Mon de tre af overlægerne havde stillet dette forslag, hvis de selv boede i Ringkøbing i Vestjylland frem for i Københavns fine og forkælede forstæder?” spurgte DF’eren på Facebook.. Faktisk var det i sin tid - for fire år siden - Region Nordjyllands ønske, at lægehelikopteren blev placeret længere nordpå end Skive. Beregninger, som regionen foretog, viste, at med en placering i Aars ville helikopteren kunne dække 115.534 borgere mere i Nordjylland inden for en maksimal flyvetid på 25 minutter. Til gengæld ville cirka lige så mange færre blive dækket i Region Midtjylland. . Et andet regnestykke viste, at den andel af befolkningen i hele landet, der ville blive dækket af de tre helikoptere, var godt 90 pct., uanset om man valgte Skive eller Aars. Forskellen var, at med placeringen i Skive, ville 65,2 pct. af befolkningen i Region Nordjylland blive dækket - med en placering i Aars var det 85,2 pct.. Så man kunne i valget mellem Skive og Aars hjælpe omtrent lige mange danskere i det samlede regnestykke. Spørgsmålet var alene, om man skulle have ”sorte huller” i dækningen i Vestjylland eller i Vendsyssel. Man valgte det sidste - og kompenserede så altså efterfølgende med akutlægebilen i Hjørring.. ”Meningsfyldt supplement”. Den snart fhv. regionsrådsformand i den midtjyske region, Bent Hansen (S), kæmpede stærkt for Skive. Han begrundede det blandt andet med, at der i Vestjylland var områder, hvor borgerne ”får meget langt til et traumecenter på grund af ny sygehusstruktur”.. - I Nordjylland har man ikke ændret sygehusstrukturen på samme måde, og derfor er der ikke behov for at rykke en helikopter længere mod nord, sagde Bent Hansen i 2012. . Ulla Astman havde dengang talt for en placering i Aalborg, men havde af fagfolk ladet sig overbevise om, at Aars var bedre. Men det endte altså med Skive.. Også dengang blev der fra fagfolk sat spørgsmålstegn ved, om lægehelikopteren reelt reddede liv. Den allerførste helikopter var - med forsøgspenge fra TrygFonden - sat i gang i Ringsted i 2010. I udkastet til en første evaluering af forsøget hed det i 2011, at man ikke havde ”kunnet påvise signifikant reduktion i dødeligheden” for nogle patientgrupper. I den endelige rapport lød der dog mere positive toner: ”Samlet set viser analysen, at en akutlægehelikopter kan indgå som et meningsfyldt supplement til . det eksisterende præhospitale beredskab,” hed det nu.. I 2014 valgte staten at supplere Ringsted-helikopteren med to i det jyske. I 2019 følger endnu én et eller andet sted i Nordjylland.. For det område, man ender med at pege på, skal der formentlig udarbejdes en såkaldt VVM-redegørelse om landingspladsens påvirkning ikke mindst støjmæssigt. . - Sådan en helikopter larmer en del, så vi skal have fundet et sted, der ligger rigtigt i forhold til at hjælpe, men som omvendt ikke generer naboerne alt for meget, siger Ulla Astman..