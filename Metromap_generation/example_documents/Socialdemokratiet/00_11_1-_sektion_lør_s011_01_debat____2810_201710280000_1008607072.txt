Vejen til et byråd. KOMMUNALVALG: Jeg kan huske dengang der var byråd - befolket med rigtige politikere. Endda nogen, som ikke var offentligt ansatte, men kom ”der ude fra”. . Det var i sig selv en spændende tid. Og en anden tid. . Jeg har først og fremmest fulgt, hvordan byrådet i Aalborg har udviklet sig eller artet sig gennem mange år. For mig begyndte det som byrådsreferent gennem 1960’erne på den socialdemokratiske avis Ny Tid. Og siden, efter nogle års fravær (til Bornholm og Aarhus), igen fra 1980. Sammenlagt bliver det til at have fulgt det lokale styre på nærhold gennem et halvt århundrede.. På det grundlag har jeg (mest) tidligere kloget mig på de lokale politiske forhandlinger og handlinger. Ofte til irritation - men indimellem også til fryd. Afhængig, naturligvis, hvor i skudlinjen man befandt sig.. GENERELT har det været - og er stadig - min holdning, at der skal holdes øje med de folkevalgtes gøren og laden. Politik er for omfattende og ofte så indgribende i borgernes vilkår, at det ikke bør overlades alene til politikerne.. Det er pressens opgave og funktion at vogte beslutningstagerne. Det forudsætter, at aviserne følger, beskriver og refererer byrådsdebatterne. Den opgave løses kun sparsomt. Dels er der ikke megen debat i byrådet. Og med 100 pct.s enighed om budget 1980 (+ tre yderligere år) som optakt til byrådsvalget, er der i Aalborg byråd faktisk heller ikke så meget at diskutere! . Derfor ville det være nok så betydningsfuldt, hvis borgerne - vælgerne! - interesserede sig for det kommunale styre. . Men fakta er, at den nødvendige medleven og kontrol kun finder sted i begrænset omfang.. Det afspejles ikke mindst i opskriften på ”hvordan bliver jeg byrådskandidat?”.. Den kommer her: Først melder du dig ind i et politisk parti. Du bør derefter - om nødvendigt - deltage i et møde og fortæller, at du vil være kandidat. Lad mig bruge mit kendskab til Socialdemokraterne i Aalborg: Dit tilbud vil blive modtaget med kyshånd - og så er første hurdle passeret.. FORMELT skal der nok - i det mindste er det vedtægtsbestemt - en generalforsamling eller et opstillingsmøde til for at konfirmere kandidaturet. Sådanne møder samler almindeligvis en halv til en hel snes medlemmer. Og da der ikke er andre, der har meldt sig - så er du inde. Det næste problem er, at det jo ikke er partiets medlemmer, der bestemmer, hvem der opnår valg. Dem er der, som fremgået, ikke så mange af.. I Aalborg er Socialdemokratiets medlemstal fra 1980’erne over 4000 medlemmer faldet til nu rundt regnet 1000-1200 medlemmer. Men partiet scorede omkring 40.000 stemmer ved seneste byrådsvalg. Det er i det vælgerhav, stemmerne skal fiskes. Og dér ligger kandidaternes udfordring. Den enkelte kandidat skal altså gøre sig bemærket. Eller sætte lid til at krydsene placeres i den rækkefølge, som stemmesedlen på valgdagen angiver.. DET GØR sammensætningen af et nyt Aalborg byråd ret så tilfældigt - og uberegneligt. Et forhold, som understreges ved den kendsgerning, at kun omkring halvdelen af de håbefulde opstillede opnår genvalg.. Det er netop den omstændighed, der gør, at valget 21.11. kan give håb om fornyelse. Om nyt vand i karret.. Jeg ”kanter” her igen fire dage efter valget, hvor udfaldet kan sættes under lup..