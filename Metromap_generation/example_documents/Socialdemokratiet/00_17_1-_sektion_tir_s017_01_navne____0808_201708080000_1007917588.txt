Indsats for at udligne det skæve Danmark. ¤ Kaj Møldrup Christensen, tidligere borgmester, Fuglebakken 10, Stevnstrup ved Langå, fylder fredag 75 år.. I næsten 40 år var Kaj Møldrup Christensen aktiv i politik for Socialdemokraterne, først i Langå Byråd fra 1974 med 15 år i socialudvalget og 12 år som borgmester, siden fem år i Aarhus Amtsråd og endelig fire år i regionsrådet for Region Midtjylland. . Her og flere andre steder har miljøet og naturen haft hans særlige bevågenhed. I Langå Kommune stod Kaj M. Christensen således i spidsen for markante initiativer for at spare energien, som resulterede i, at kommunen seks gange blev kåret til Årets Energispare-kommune. . Han gjorde også en indsats i Gudenå-Komitéen, et rådgivende organ for de daværende Aarhus, Viborg og Vejle amter. Desuden kæmpede han i bestyrelsen for Det Skæve Danmark for en mere retfærdig udligning mellem landets kommuner. Men ærgrer sig over, at den endnu ikke er slået helt igennem.. I Aarhus Amtsråd blev det politiske arbejde især gjort i Udvalget for Miljø og Trafik, Styregruppen for Nationalpark Mols Bjerge, Mariager Fjord-udvalget, bestyrelsen for Danmarks Saltcenter i Mariager og brugerrådet for Fussingø Statsskovdistrikt..  I regionsrådet brugte Kaj M. Christensen mange kræfter som formand for Udvalget for Udvikling i Landdistrikter og Fiskeriområder.. Kaj M. Christensen voksede op Hvam og gik i den lokale kommuneskole, tog realeksamen i Aalestrup og blev uddannet journalist ved A-pressen, nemlig på Aften-Posten i Silkeborg og Skive, Dagbladet Langeland i Rudkøbing og Dagbladet Fyn i Odense. Fra 1963 sled han i 10 år på Folkebladet i Randers, og i de følgende 17 år hed arbejdspladsen Randers Amtsavis. . Ved siden af de politiske hverv var han med i bestyrelsen for Socialdemokratiet i Stevnstrup i 33 år, heraf 19 år som formand.. Kaj M. Christensen sidder i dag i repræsentantskabet for energiselskabet eniig i Silkeborg. Han er også med i redaktionen for det lokale partiblad, Socialdemokraten. .