Mølletilhænger sender appel til S og K. SINDRUP: Hanne Pedersen fra Sindrup er forundret over den seneste politiske udvikling i sagen om nye vindmølleprojekter i Thisted Kommune.. Indtil for nyligt syntes der nemlig at være et komfortabelt politisk flertal for at gå videre med planen om tre vindmølleområder i Tagmarken, Nørhå og Sindrup.. Men i onsdags besluttede et flertal i økonomiudvalget at indstille, at det kun bliver Tagmarken ved Hillerslev, der arbejdes videre med.. Et enkelt medlem, Peter Larsen (V) ønskede også Nørhå-mølleprojektet med, mens ingen stemte for Sindrup-projektet. Hanne Pedersen har sendt en appel til Socialdemokratiets gruppeformand Ulla Vestergaard og alle medlemmer af De Konservative om fortsat at stemme ja til projektet i Sindrup, når den endelige afgørelse skal falde på tirsdag ved mødet i Thisted Kommunalbestyrelse.. - Der er nogle, der må stå ved, hvad de har stemt for indtil nu. De må vise ryggrad, selv om valget er nært forestående, siger Hanne Pedersen.. Hanne Pedersen undrer sig især over den konservative borgmester Lene Kjelgaard Jensens udtalelser til avisen om, at der har været stor modstand blandt borgerne.. - Det er i min optik et unuanceret synspunkt, siger Hanne Pedersen.. Hanne Pedersen minder politikerne om, at meningerne om projektet er delte.. Således var der i forsommeren 137 underskrifter samlet ind til fordel for projektet, der indebærer opstilling af seks nye møller - og der var samtidig 291 underskrifter imod projektet.. Hanne Pedersen minder om, at vindmølleprojektet i Sindrup er lokalt forankret og dermed enestående.. De nærmeste naboer får mulighed for at købe tyve procent ekstra anparter udover de lovpligtige tyve procent.. Thisted Kommunalbestyrelse tager samlet stilling tirsdag 31. oktober..