Er du neutral i politik, bliver du ligegyldig. BOGUDDRAG: Der er frisk kaffe på kanden, og det virker næsten, som om vildsvinet på væggen ved siden af vinduet er ved at trække på smilebåndet - men det skyldes formentlig lysindfaldet. . Søren Gade beklæder i dag posten som gruppeformand for Venstre, samtidig med at han er partiets statsrevisor. Som gruppeformand ser han sig selv som tillidsrepræsentant for Venstres menige folketingsmedlemmer - men han er ikke bleg for at stå fast på sin integritet og sågar i nogle situationer undsige sin egen regering offentligt. Det vender vi tilbage til. Men først skruer vi igen tiden tilbage til 2004.. - Jeg var næstformand i forsvarsudvalget, men jeg var ikke engang ordfører dengang. Det var Ulrik Kragh. Jeg havde et godt forhold til Svend Aage Jensby, som var forsvarsminister, og jeg var med til de første forhandlinger om et nyt forsvarsforlig. Jensby tilrettelagde det sådan, at han ville have to forhandlere fra hvert parti - og han ville gerne have mig tæt på. Og vi skulle så forsøge at lave et forlig dengang i foråret 2004.. - På det tidspunkt var jeg nærmest ingenting. Jeg havde posten som skovordfører, og det er jo nærmest som at kysse sin egen søster - det kommer der ikke meget ud af. Men i forhandlingerne fik jeg sagt noget om kasernen i Holstebro, som jeg syntes lå rigtig godt, og Jensby havde noget omkring Aalborg Flyvestation. . - Men så pludselig gik han af som minister, nærmest ud af det blå. Jeg havde ikke set det komme. Og så faldt det jo i mit lod at forsøge at lave det forsvarsforlig, fortæller Søren Gade.. De forhandlinger, Søren Gade gik ind i, blev dog besværliggjort af pressens nysgerrighed og nogle af forsvarsordførernes interesse i at fodre pressen med detaljer om forløbet.. - En rigtig træls ting i starten af forhandlingerne var, at alting lækkede. Så da jeg blev minister, traf jeg en beslutning, som gjorde embedsmændene noget nervøse. Indtil da havde vi haft en masse møder ovre hos Jensby, men jeg aftalte nu, at jeg ville mødes med ordførerne fra de enkelte partier på deres kontorer. Fra Socialdemokratiet var det for eksempel forsvarsordfører Per Kaalund og Ole Stavad. Og så sagde jeg til dem, at møderne kun bliver med mig. Embedsværket skal ikke med.. - Finansministeriet brød sig ikke om det. De kunne ikke lide tanken om, at ministre sådan gik rundt og lavede aftaler. Men jeg havde den fordel, at jeg havde været med i processen, og jeg vidste noget om forsvaret - og så havde jeg selvfølgelig skrevet referat og forberedt mig sammen med ministeriets folk. Jeg ville gerne opnå, at når jeg kom som minister, så sad jeg der alene sammen med to andre politikere. Og det betød jo også, at der ikke længere var noget, der lækkede. For hvis vi kun var tre, var der jo ikke så mange steder at kigge hen, hvis der slap noget ud.. - Så jeg gjorde simpelthen det, at jeg red rundt til alle politikere og forhandlede forliget - og så samledes vi først på mit kontor, da aftalen var færdig. Så var der kun én hurdle tilbage - og det var finansministeren, Thor Pedersen. Og han var jo min mand, så at sige. Men han ringede ikke tilbage. Altså: Dér sad jeg med alle forligspartierne og kunne lave et forlig - og der manglede kun én ting, nemlig en afklaring af, om pengene kunne blive i forsvaret.. - Det endte med, at Marianne Jelved, som var med i forligskredsen, tog telefonen og ringede derover - og så blev det løst. Jeg kunne ikke selv løse det i min egen regering. Så jeg må sige, at jeg fik et sarkastisk anstrengt forhold til Finansministeriet. Før jeg blev minister, troede jeg, at fjenden var oppositionen i Folketinget. Men nej, den til enhver tid siddende ministers største fjende er systemet i Finansministeriet. Punktum, siger Søren Gade - og efterlader ingen tvivl om, at han mener det.. Der hænger ikke finansministre blandt jagttrofæerne på væggen på Søren Gades kontor, men på mange måder har der været finansministre i hans sigtekorn i hans tid som forsvarsminister.. - Jeg havde en kanon stående på mit kontor, som altid pegede over mod Finansministeriet. Fordi det er der, den rigtige fjende er, siger Søren Gade muntert, men med alvor bag ordene.. - Nå, men ved hjælp af Marianne Jelveds mellemkomst fik vi lavet forliget. Og i hele den proces skete der mange ting. For eksempel det med, at man tidligere altid gik efter soldaterne. Soldaterne gør jo bare deres job. I min tid fik jeg det ændret til, at man kunne gå efter ministeren i stedet for efter soldaterne - og den præmis blev også anerkendt af for eksempel Holger K. Nielsen fra SF.. .... Rollen som gruppeformand. I dag indtager Søren Gade rollen som gruppeformand. Og det er faktisk en rolle, der passer ham ganske glimrende, konstaterer han:. - Folk kan tro på det eller lade være. Men jeg er glad for den rolle, jeg har. Jeg har jo om man så må sige haft mine femten minutters berømmelse som minister. Første gang siger man ja til hvad som helst - anden gang tænker vi os om. Sådan er det. For drømmen skal leves, og så finder man ud af, at der måske er andre ting, man vil have med anden gang.. - Jeg har jo været ude i fem år, og nu sidder jeg som gruppeformand. Jeg har stadigvæk et godt forhold til de fleste politikere. Der er ikke mange, jeg ikke kan tale med. For eksempel har jeg et godt forhold til Henrik Sass Larsen, der er gruppeformand for Socialdemokratiet.. - Han siger, at han vil vælte min regering til hver en tid - mens jeg skal gøre, hvad jeg kan, for at holde regeringen i live. Men når det er sagt, er der mange ting, vi kan blive enige om.. - Da Anders Fogh Rasmussen var statsminister, var det gruppeformandens opgave at bevare gruppens integritet - det er også det, jeg forsøger i dag. Gruppen skal føle sig involveret og informeret, men hvis du sidder i regering og spørger i din gruppe, føler den sig altid underinformeret. Og det er altid en balancegang.. - Du skal prøve at give dem talerum og taletid i tide - så de ikke føler, at de bliver taget for givet. Det er ligesom et ægteskab. Ingen bryder sig om at blive taget for givet. Og specielt ikke i politik, for alle politikere er magtmennesker.. - Det værste job i Folketinget er at være ordfører på et område, hvor en partifælle har ministerposten. Man kan ikke mene noget. Hvis du er ordfører i opposition, kan du banke løs, alt det du vil, for der er sådan set fri leg. Men lige så snart, du er i regering, kan du ingenting. Det er ministeren, der udtaler sig - og du kan bare køre med hø.. - Ligegyldigt hvor dygtig du er, er det svært at shine, hvis du har en minister i dit parti. Du kan jo ikke gå ud og sige, at han er en kæmpe klaphat. Eller jo, det kan du godt, men det går jo ikke, fastslår Søren Gade.. Undsagde regeringen. I sommeren 2017 var det ellers tæt på, at det var lige præcis det, han selv gjorde. I et læserbrev gik han offentligt ud og undsagde sin egen regering i en sag om offentlige boliglån til den almene boligsektor. Og det var der en særdeles god forklaring på.. - Jeg gik offentligt ud med det, fordi vi ikke var blevet orienteret på forhånd. Det havde to formål. En ting var, at jeg syntes, det var et dårligt forslag. En anden ting var, at man ikke bare som minister kan komme med et lovforslag, uden at der er nogen, der ved det. Vi havde ikke diskuteret det i gruppen - og vi anede ikke noget. Der kom bare en pressemeddelelse. Så jeg tror også, det har en stærkt opdragende effekt, for der er nok andre ministre, som vil synes, det er træls at få sådan en svada.. - Og det har virket. Der er nogen, der har fanget signalet, så nu kommer tingene ned omkring gruppen noget tidligere, end de gjorde før.. - Ovre hos alle de kloge mennesker i ministerierne ligger der altid et helt hav af tåbelige forslag, som de rykker rundt på hele tiden. Når der kommer en ny minister, forsøger de igen - og af og til er der et forslag som glider igennem. Det var det, der skete her.. - Når jeg reagerede så stærkt, som jeg gjorde, skyldtes det, at den tidligere regering havde sagt nej til det. De kunne godt se sig selv i det, men de vidste, at vi som opposition ville tæske løs på dem.. - Og så kommer der en borgerlig regering, som kører noget igennem, ikke engang en rød regering havde nerver til at gøre. Og den første, der roser forslaget, er Frank Aaen fra Enhedslisten, som siger, at Enhedslisten gerne vil støtte forslaget.. -Selvfølgelig skal man ikke skrive den slags kritiske debatindlæg hele tiden. Men for mig handlede det om ideologi. Det ville være halsløs gerning i min optik. Selvfølgelig skabte det noget furore - det var nok, fordi de fleste var enige.. - Jeg opfatter mig selv som tillidsmand for gruppen. Og der er ikke tale om raketvidenskab. Men hvis man ser sine kolleger som irriterende fyld, der bare skal informeres - og at oplyst enevælde er bedre - så vil man jo slå sig, konstaterer han.. .... Formandsopgøret i Venstre. Der er ét spørgsmål, der trænger sig på. Nemlig spørgsmålet om, hvad der egentlig skete i Odense tirsdag den 3. juni 2014, hvor alle medier havde spået, at Lars Løkke Ras. mussen ville være nødt til at trække sig som formand for Venstre - og hvor det skulle vise sig, at Søren Gades navn blev bragt i spil som en del af formandsspillet.. - Jeg ville lyve, hvis jeg benægtede, at jeg blev brugt i det spil. Mine øjne er blå, men jeg er ikke dum. Der er ingen tvivl om, at der er nogen, som har truet med, at jeg kunne stille op som formand. Og der er ingen tvivl om, at Lars Løkke Rasmussen har brugt det, alt hvad han kunne. Det har jeg nu aldrig haft ambition om, men jeg blev da brugt i spillet. Og jeg sagde også ja til at blive brugt.. - Helt naturligt blev jeg dengang betragtet som en del af Lars’ hold, hvis man kan sige det sådan. Og da jeg senere valgte at stille op til Folketinget igen, var det en naturlig del af det, for Lars ville gerne have mig ind. Så jeg hjalp ham dér - og vi vandt valget med kun et enkelt mandat. Det var absolut ikke prangende. Vi tabte tretten mandater, men regeringen vandt med et enkelt. Så det kunne lige så godt have været Helle Thorning-Schmidt, som havde siddet der i dag.. - Men ja, jeg var en del af et magtspil, det ville være forkert at sige andet. Men jeg var ikke til stede i kælderen, så jeg ved ikke præcis, hvordan tingene er blevet formuleret - og der kan da også være sagt ting, som set i bakspejlet ikke var rigtige. Men opfattelsen blev jo i hvert fald, at nogen troede, der var tale om en trussel - og måske var det med til at gøre, at tingene endte, som de gjorde. Og det har jeg det fint med.. - Jeg var flere gange blevet spurgt, om jeg ville stille op til Folketinget igen. Men det var ikke min plan. Men ja - det var den dag, den 3. juni, at mit comeback startede.. - Jeg har det fint med det, der skete. For sådan er det i politik. Du kan ikke være neutral. Eller jo, det kan du godt, men så bliver du også ligegyldig. Men i dag synes jeg ikke, man tænker i de baner længere. Vi genvandt statsministerposten, Lars Løkke er statsminister og Kristian Jensen er undisputed nummer to. Så det kan jo ikke blive smukkere, set på den måde, konstaterer Søren Gade.. Dette er uddrag af et interview med fhv. forsvarsminister Søren Gade (V), der i dag er folketingsmedlem, valgt i Nordjylland. I en ny bog, der udkom 9. november, ”De politiske håndværkere” fortæller han og ni andre folketingsmedlemmer om, hvordan man får indflydelse på Christiansborg. Bogen er skrevet af to brødre, Benny Engelbrecht og Flemming Sørensen - den første selv folketingsmedlem for Socialdemokratiet, den anden journalist. Bogen er udgivet på forlaget Pressto. .