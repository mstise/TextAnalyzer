Vi trækker lod om valget. MORS: Trods sociale medier og spin er den skrevne, trykte og digitale presse fortsat den væsentligste mediefaktor ved afgørelsen af et kommunalvalg.. Derfor var det næppe uden spænding, at de to hovedaktører i valget på Mors, borgmester Hans Ejner Bertelsen (V) og oppositionens leder, Viggo Vangsgaard (S) indvilgede i en lille spøg på Morsø Folkeblads initiativ. Ved valget for fire år siden introducerede avisen samtlige spidskandidater gennem personlige dobbeltsideinterview, som vi fik positiv respons på fra både politikere og vælgere.. Så hvorfor ikke gentage succesen? Også ved sidste valg afgjorde vi den ikke ubetydelige rækkefølge af weekendinterviewene ved lodtrækning, men nu agtede vi at gøre denne placering offentlig ved at lade spidskandidaterne for de to største partier trække fyldte kinderæg-kugler fra to glasskåle i selve byrådssalen.. Forinden havde redaktionen indkøbt i alt 16 af de italiensk producerede slik- og legetøjskomponenter: Syv partier har p.t. anmeldt opstilling i Morsø Kommune. Vi skulle bruge et æg til parti og et til dato. Og to æg til forinden at afgøre, hvem af de to politikere, der skulle trække hvad. På redaktionen havde vi troligt spist os igennem æg efter æg med mælkechokolade udenpå og hvid ditto indeni, indtil vi fik kvalme og havde held til at smide det sukrede stads i papirkurven, uden at nogen børn så det.. Herefter nåede vi ind til det, vi var på jagt efter: Æg af blød plast, der ved tryk på siden kunne åbnes og rumme de tekstsedler, vi skulle bruge. Det fragmenterede legetøj, som hulrummene indeholdt, blev kynisk pillet ud, samlet sammen og puttet i en pose til eventuel senere glæde for vores børn og børnebørn, som vi naturligt nok slet ikke havde i tanke og øje i dette for vor ø så afgørende øjeblik.. Så lad os skrue tiden tilbage til nutid, onsdag 6. september, Nykøbing Rådhus:. - Først skal I trække et kinderæg, der afgør, hvem der trækker parti, og hvem der trækker dato for partiets interview. Okay?. - Helt okay, lyder det fra de to kamphaner.. De får med lidt besvær trykket det rigtige sted på den opfiskede, ovale plastkugle, sådan som ethvert barn ubesværet ville have gjort. Og får derved åbnet kuglen og pillet de indlagte sedler ud.. Indledende runde falder således ud: Viggo Vangsgaard skal trække partier. Hans Ejner Bertelsen datoer..  - Demokratisk Balance, læser han på den første seddel, han piller ud af det kinderæg, han trækker op af bowlen.. På skafottet sidst. - Og de skal på skafottet som sidste parti lørdag 28. oktober. Ellen kan sidde i baghånd, konstaterer Hans Ejner Bertelsen. Hvis han ærgrer sig, skjuler han det godt. . For selvfølgelig har det betydning at kunne få sine budskaber ud i friskest mulige erindring i forhold til valget 21. november.. Se hele udfaldet af lodtrækningen på billedet her på siden. . Avisen tager hul på syv ugers-runden i morgen, lørdag, med en af dem, der trak: Viggo Vangsgaard fra Socialdemokratiet. .