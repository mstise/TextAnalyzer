Tabte slaget men vandt magten. THISTED: Efter omstændighederne er Venstre kommet overordentligt godt fra tirsdagens valg. De dykkede fra otte mandater, dog havde de ved valget i 2013 10 mandater, til seks denne gang.. - Ja, det var lidt en lussing, men nu handler det om at få mest muligt ud af det, sagde den nye viceborgmester, Niels Jørgen Pedersen (V), dagen derpå, hvilket han også har formået.. Han kan ikke komme med et klart svar på, hvordan det lykkedes dem at få vendt nederlaget til en sejr.. - Jeg føler, at det er, fordi vi har haft nogle ordentlige forhold, og at der har været en dialog. Desuden så skal man også tænke det igennem og være realistisk, sagde Niels Jørgen Pedersen, som glæder sig over den konstituering, partiet har lavet med Socialdemokratiet.. - Det var egentlig ikke meningen. Vi kunne jo danne et borgerligt flertal, da vi jo er det største borgerlige parti. Men så skulle det være med mange parter, sagde Niels Jørgen Pedersen.. Han pointerer også, at en bred konstituering indbefatter de to største partier i Thisted Kommune, og derfor kommer den kommende konstitution i kommunalbestyrelsen til at spænde bredt politisk.. Niels Jørgen Pedersen lægger vægt på, at der ikke har været indgået en forhåndsaftale med Socialdemokratiet inden tirsdag aften. . - Men vi har da snakket lidt sammen, siger Niels Jørgen Pedersen, som ser sig selv som en pragmatiker.. - Jeg vil gerne finde løsninger, sagde Niels Jørgen Pedersen, som ikke lægger skjul på, at han og Ulla Vestergaard var de første der satte sig sammen.. - Vi havde jo ligesom en mandatfordeling, siger han.. Han kan heller ikke sætte kandidatnavne på de udvalgsposter, som partiet får de kommende fire år.. - Vi er jo ikke helt sikre på persongalleriet endnu, sagde han tirsdag eftermiddag..