”Vi skal passe på danskerne”. SELVTILFREDSHED: ”Vi skal passe på danskerne”. Der sniger sig hele tiden nye sætninger ind i vores sprog og bevidsthed. Det er denne sætning et godt eksempel på. . Politikere fra flere politiske partier repeterer denne sætning igen og igen. Det er ikke bare politikere fra den efterhånden lemlæstede blå blok, men også fra f.eks. Socialdemokratiet, der taler sådan. ”Vi skal passe på danskerne”. . Ja, selvfølgelig skal vi det, tænker vel flere og flere af os; hvad ellers? Og nogle gange er der behov nye og friske øjne, hvis man skal se en situation klart.. DET BLEV jeg mindet om, da jeg for nogle dage siden talte med en udlænding, en ambassadør, der havde deltaget i en nytårssammenkomst for udenlandske ambassadører i Danmark med Folketingets formand, Pia Kjærsgaard. Ambassadøren havde undret sig over netop denne sætning, som Folketingets formand havde sagt - flere gange. . Den udenlandske repræsentant havde også undret sig over, at Folketingets formand havde brugt en betydelig del af sin tale til de fremmede til at tale om terror i og terrortrusler mod Danmark. . Han havde undret sig så meget over dette, at han bragte det frem i vores samtale. Hvordan kunne det dog være, at formanden for det danske Folketing talte på denne måde til repræsentanter fra lande som f.eks. Pakistan, Frankrig, USA, Syrien og Irak, der har en ganske anden terrorsituation end Danmark?. HVAD BETYDER det, sagde han, at Danmark skal passe på danskerne? Det virker nærmest, som om I er belejrede? Havde han set plakaten med Mette Frederiksen, hvor der står: ”Lad os samle Danmark igen”, var han blevet endnu mere mystificeret. Er Danmark da et sønderdelt land? Har der været borgerkrig? Hører danskerne ikke til blandt verdens rigeste? Er Danmark ikke ét af de rigeste lande i verden? Er Danmark ikke et land med stor stabilitet og tillid mellem befolkningsgrupperne? Et land praktisk taget uden korruption? Et land, hvor man kan færdes frit på gaden, ja selv Dronningen og statsministeren kan bevæge sig frit omkring? Hvad er det, der gør, at man skal passe på danskerne? Hvad betyder det? Ambassadøren undrede sig - og det kan jeg godt forstå. Det gør jeg også.. VI ER i Danmark ved at blive en nation af selvoptagede, introverte, selvtilfredse og forkælede borgere, der i løbet af nogle tiår har vendt den øvrige verden ryggen, har opbygget og udviklet en retorik, talemåder, væremåder, holdninger - og en lovgivning, der mere og mere vender sig mod alle fremmede; alle, der nærmer sig vore grænser, ser vi på med dyb skepsis, som om de alle er fjender og potentielle terrorister, snyltere og kriminelle. Hvis vi kunne, satte vi flere bomme og mere pigtråd op ved alle grænser. Det er, som om Danmark og de såkaldte danskere er et truet folk, er en udsat nation, hvor alt er ved at falde fra hinanden, og hvor grundlæggende strukturer og kulturer er truet af store og gentagne rystelser. Det er jo ganske enkelt ikke rigtigt.. DET KOM tydeligt og meget markant til udtryk i en ”Debatten”-udsendelse på tv for nogle måneder siden, hvor temaet netop var indvandring. . Et folketingsmedlem fra Dansk Folkeparti deltog. Den pågældende argumenterede for, at al indvandring til Danmark simpelthen skulle stoppes. Og da han fremførte dette synspunkt den sidste gang, kom en meget interessant eftersætning; den kom i et såkaldt ubevogtet øjeblik, og vi véd, at i de ubevogtede øjeblikke kommer sandheden frem. I det ubevogtede øjeblik sagde dette medlem af det danske Folketing præcist følgende: ”For så har vi vores på det tørre”. . DET ER en fantastisk sætning, der kommer fra en dyb afgrund af fordomsfuldhed, snæversyn og uvidenhed. Kan vi holde andre ude, kan vi lukke vore grænser, kan vi smide alle fremmede ud af landet, så der tilbage kun er hvide dansk- eller jysktalende og statseksaminerede danskere - så vil det være godt at være i dette lille land! For så har vi vores på det tørre, og så kan vi hygge os og leve et godt og beskyttet liv. Underforstået: Og så kan de andre sejle deres egen sø. Så kan de andre passe sig selv. De er selv ude om det; de kan bare tage sig sammen. De skal ikke komme og nasse på os. Vi er ikke socialkontor for hele verden. Vi har nok at gøre med at klare os selv - underforstået, hvis vi skal have én af de højeste materielle levestandarder i verden. Og hvis vi alle sammen skal have et par biler og adskillige udlandsrejser om året, ja, så skal vi passe på vores hårdt tjente penge og ikke give dem til hvem og hvad som helst. Det er noget, vi alle sammen kan forstå. Slut med at forære det hele væk. Det er en faretruende dum sætning. Tænk hvis alle tænkte og handlede sådan. Det hedder i andre sammenhænge: ”America first” - og så til helvede med klimaet og FN’s kreds af snyltere og bedragere.. STANDARDSVARET til mennesker, der siger, som jeg gør her, er: ”Jamen, vi kan jo ikke tage dem alle”. Sådan er debatten. Der findes ikke ét eneste menneske i Danmark, der kunne finde på at mene og sige, at Danmark skal ”tage dem alle”. Selvfølgelig kan Danmark ikke tage alle, hvis alle f.eks. er de ca. 65 millioner mennesker, der ifølge FN’s statistikker er flygtninge lige nu. Et tal, der ifølge de samme statistikker steg med 300.000 i 2017. Til dette kan føjes, at der i dag i hele verden regnes at være en kvart milliard migranter, hvor der i 1970 var 80 millioner. Det er uden for al rimelighed at tale om, at vi ”ikke kan tage alle”. For selvfølgelig kan vi ikke det. Det er uden nogen som helst mening at tale om det. Hvad vi kan, er at tænke på alle, føle for alle, inkludere alle i vores tænkning om verden. Den klare og dybe sandhed er nemlig: Jeg er ikke anderledes end alle andre, jeg har ikke mere ret til noget som helst, end alle andre. Vi er alle lige og lige værdige. Det kan jeg tænke og føle, og så kan jeg overveje og drøfte med andre, hvad det kan betyde, f.eks. i praktisk politik, i min kommune, i Danmark, i EU, I FN. Det er begyndelsen til solidaritet, og solidaritet er, hvad verden har behov for.. PASSE PÅ danskerne! Og passe på verden; passe på alle, der ikke er så privilegerede som os; passe på børn, der ikke får mad, tryghed, skolegang, medicin og lægehjælp; passe på verden. Nede i afgrundsdybet eksisterer den opfattelse fortsat, at man kan isolere sig, hytte sit eget og lade de andre passe sig selv. Oppe i lyset har flere og flere indset, at det er en illusion at tro, at man kan isolere sig. I det klare lys og set i en vis afstand fra Jorden har den ene astronaut efter den anden set og fortalt: Alt er forbundet, alt hænger sammen. Dette systemiske skal vi forstå noget mere af.. SELVFØLGELIG skal vi tage vare på os selv, men det er ikke det samme, som at vi skal isolere os. Vi skal tvært imod være i konstant og konstruktiv forbindelse med hele verden - hvad vi i øvrigt i vid udstrækning er. Vi skal forstå, at vi i de nordiske lande repræsenterer en befolkningsgruppe i verden, der har så store privilegier og ressourcer, at vi skal hjælpe de mange hundrede millioner mennesker i verden, der ikke kommer i nærheden af vores levestandard - uanset hvorledes vi definerer og måler den. Det betyder ikke, at vi skal åbne vore grænser for alle; det betyder, at vi skal inkludere alle i vores tænkning; vi skal tale ordentligt om alle, og vi skal - sammen med andre - forsøge at finde løsninger på de problemer og udfordringer, som vi er fælles om i den lille båd, som vi alle sammen befinder os i. ”Vi er - nemlig - alle i samme båd”. Det er den simple og mest klare realitet. Vi kan ikke isolere os. Det er både umuligt - og uklogt..