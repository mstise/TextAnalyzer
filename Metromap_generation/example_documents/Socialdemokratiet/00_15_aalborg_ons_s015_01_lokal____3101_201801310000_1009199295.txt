Drøje hug til frafalden partifælle. VESTHIMMERLAND: Vesthimmerlands Kommunes største parti - målt på antallet af stemmer - befinder sig netop nu i et vadested.. Anden konklusion er det vanskeligt at drage oven på mandagens generalforsamling i den lokale afdeling af Det Konservative Folkeparti.. Tidligere borgmester Knud Kristensen bekendtgjorde under mødet på Aars Hotel (som omtalt i NORDJYSKE, tirsdag), at ”de seneste 18 måneders personlige jagt har sat så dybe spor”, at han han med omgående virkning har besluttet at trække sig ud af byrådet af helbredsmæssige årsager, og også på formandsposten i vælgerforeningen sker der udskiftning.. Ernst Pinstrup Sørensen genopstillede ikke på generalforsamlingen og har nu overladt formandsposten til tidligere byrådsmedlem Ilse Skadhauge Larsen.. I sin beretning på mandagens generalforsamling kom den afgående konservative vælgerforeningsformand Ernst Pinstrup Sørensen naturligvis også ind på dét forløb, der nu har fået Knud Kristensen til at meddele sin afgang, og i sin beretning langede han ikke mindst ud efter den tidligere partifælle Kirsten Moesgaard. . Fælles front. - Kirsten Moesgaard gik i front med at genere Knud mest muligt og fremsatte alle mulige påstande om, at Knud havde handlet for egen vinding. Jeg vil ikke her til at gå alt det igennem som hun stampede op af jorden, men jeg er meget overrasket over, at Kirsten har brugt så megen tid på det.. - Det må jo have været meget vigtigere end byrådsarbejdet, for der plejer hun jo ikke at være så velforberedt, lød det syrligt fra en tydeligt . pikeret K-formand i formandsberetningen.. Heller ikke byrådets nye flertals-koalition bestående af Venstre, Socialdemokratiet og SF gik ram forbi i Ernst Pinstrup Sørensens analyse af kommunalvalget i november. . - De havde lang tid før valget lavet en aftale, så de alle fik noget ud af at lukke os konservative helt ude.. - Vi kunne jo høre det på alle valgmøderne. De var fuldstændig enige. Ja, de brugte endda de samme sætninger, som de helt klart havde øvet sig på sammen. . - Og det eneste tidspunkt, hvor det gik lidt i kage for dem, var på selve valgaftenen, da Theresa Berg Andersen fra SF kom i tanker om, at hun ville have 1. viceborgmesterposten. Den var vist ellers bestemt til Palle Jensen, og derfor tog det så lang tid at blive færdig med konstitueringsforhandlingerne på valgaftenen, lød Ernst Pinstrup Sørensens analyse.. Fantastisk borgmester. Midt i alle fortrædelighederne hæftede den afgående K-formand sig dog også ved, at de konservative overordnet fik et rigtig godt valg i Vesthimmerland.. - Når vi tænker på den smædekampagne, der blev kørt mod Knud, synes jeg, det er fantastisk, at vi stadig er det parti, der har fået fleste stemmer i Vesthimmerlands kommune. . - Alt dette kan vi for den største del takke dig for, Knud. . - Det er dig, der gennem mange år har oparbejdet den fantastisk store tillid, som der er til dig i Vesthimmerlands Kommune. Det skylder vi dig en stor tak for og ikke mindst for, at du i 13 år har været en fantastisk borgmester for hele kommunen, lød det i formandsberetningen fra Ernst Pinstrup Sørensen.. Også den konservative næstformand Jørgen Justesen valgte på mandagens generalforsamling at stille sit mandat til rådighed. Ny konservativ næstformand i Vesthimmerland er Villy Møller. . Bestyrelsesmedlemmerne Kurt Jensen, Margit Kristensen og Erik Funder blev derimod alle genvalgt for endnu en periode, mens Klavs Bojsen og Anne Marie Lindgaard overtager pladserne fra Hanne Monrad og Ulla Bisgaard..