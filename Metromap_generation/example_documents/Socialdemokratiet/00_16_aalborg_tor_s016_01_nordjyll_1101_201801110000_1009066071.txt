”Tæve” siger man ikke til en chef. SPROGBRUG: ”Skriv til mig at du gerne vil være min tæve”.. Sådan har det nordjyske regionsrådsmedlem Thomas Hav (før medlem af Socialdemokratiet, nu løsgænger) skrevet i en sms til en kvindelig partifælle i Aarhus.. Sprogbrugen - og selve brugen af ordet ”tæve” - har fået en del til at stejle, og det kan der være grund til, for ”tæve” - brugt om personer - er ifølge ordbøgerne udelukkende nedsættende.. Det fortæller Anne Kjærgaard, forsker hos Dansk Sprognævn.. Ifølge Den Danske Ordbog kan ”tæve” have to betydninger.. Det kan dels være en (voksen) hund af hunkøn, og det kan dels være betegnelsen for, hvad ordbogen omtaler som ”(løsagtig) kvinde”, og i ordbogen bliver det markeret, at der i sidstnævnte tilfælde er tale om et nedsættende udtryk.. Her lyder teksteksemplet: ”Den lede tæve, skummede Asher, hvorfor taler hun bedre fransk end jeg?”.. Fra Politikens Ordbog bliver der fra ”tæve” henvist til et synonym, ”mær”, som er en stærkt nedsættende betegnelse for en løsagtig kvinde.. Om ”mær” i Den Danske Ordbog hedder det, at der er tale om ”kvinde, der opfører sig på en led eller (seksuelt) umoralsk måde” - og at det er stærkt nedsættende og ofte bliver brugt som skældsord.. Underlagt mennesket. For nogle sprogbrugere vidner selve det, at man kan finde på at bruge ”tæve” over for en anden person, om et ønske om at ville dominere denne anden person.. Så langt ønsker Anne Kjærgaard dog ikke at gå.. - Jeg kan ikke sige, om der ligger noget forsøg på at ville dominere andre ved at kalde dem ”tæve”, men hunden er jo underlagt mennesket, og ”tæve” er i hvert fald et udtryk, som man aldrig nogensinde ville bruge over for en chef.. Tonen knap så bonet. Til sit forsvar har Thomas Hav bemærket, at han ”er uddannet håndværker og kommer også på en fodboldbane, hvor tonen nogle gange er knap så bonet”. Altså det, som andre har brugt som ”skurvogns-argumentet”.. - Jeg ved jo ikke, hvad der foregår i alle landets skurvogne, men hvis det er sådan, at man bruger ”tæve” i visse skurvogne, skal man nok være opmærksom på, at mange bruger det på en helt anden måde. Jeg tør ikke udelukke, at der faktisk er nogen, der bruger ”tæve” på den måde i de skurvogne, som den pågældende politiker færdes i - det kan godt være.. Anne Kjærgaard tilføjer:. - Vi kan ikke sige noget om, hvor udbredt brugen af ”tæve” er, men bare, at det ifølge ordbøgerne er nedsættende. Det kan sagtens være, at det i visse kredse er almindeligt at bruge ord som ”tæve” eller for den sags skyld ”mær” eller ”svin” om hinanden eller andre i den indforståede mening, der kan være inden for en lille gruppe. Jeg aner ikke, om det gælder for lige præcis ”svin” og ”mær”, men det kan sagtens tænkes..