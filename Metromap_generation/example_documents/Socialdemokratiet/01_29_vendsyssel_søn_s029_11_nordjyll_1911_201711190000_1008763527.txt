DF vil ikke love at støtte blå formand. NORDJYLLAND: Hvis det stod til de nordjyske mænd alene, skal Nordjylland de næste fire år styres af en borgerlig regionsrådsformand. I hvert fald ville der være solidt borgerligt flertal på 56 pct., hvis kun de mandlige vælgere skulle stemme på tirsdag, fremgår det af en dugfrisk meningsmåling, som Jysk Analyse inden for den seneste uge har lavet for NORDJYSKE.. Havde kvinderne alene afgørelsen, kunne regionsrådsformand Ulla Astman (S) sove helt trygt de næste nætter. 60 pct. af kvinderne ville stemme på de fire partier, der sidst stod bag hende som formand.. Men nu har ingen af kønnene jo suverænitet, heller ikke på dette punkt. Og lægger man svarene fra begge køn sammen, så tegner det - som nævnt på forsiden - til et tæt opløb om flertallet i det kommende regionsråd, hvis man opererer med de traditionelle røde og blå blokke: Socialdemokratiet, Radikale Venstre, SF og Enhedslisten står i målingen til 50 pct. Konservative, Liberal Alliance, Kristendemokraterne, Dansk Folkeparti og Venstre står til sammenlagt 48 pct.. De sidste to pct. falder dels til Alternativet, dels til ”andre”. Det sidste dækker især over Nye borgerlige, der ligesom Alternativet stiller op for første gang.. Hvis det endelige valgresultat lander som målingen, er det tvivlsomt, om nogle af de to nyopstillede partier kommer ind. Men der er, skal det understreges, en statistisk usikkerhed i enhver måling, og begge partier er - som de fleste andre lister og partier - med i et valgforbund, hvilket reducerer risikoen for stemmespild, hvis et enkelt parti ikke selv får stemmer nok til at blive repræsenteret. Og så hører det også med, at tæt på hver tredje vælger endnu ikke havde besluttet, hvor krydset skulle sættes. . Jysk Analyse følger det princip, at partier og lister med tilslutning fra mindre end én pct. anføres som ”andre”. Dette omfattede, da Jysk Analyse i slutningen af september og begyndelsen af oktober lavede en tilsvarende måling, blandt andet Kristendemokraterne. Partiet har siden haft fremgang og står i den aktuelle måling til to pct. af stemmerne. Derfor figurerer Kristendemokraterne i den forrige måling som ét af flere i gruppen ”andre”, mens partiet i den aktuelle måling er angivet for sig. . Henning Feldtmose, der er nordjysk formand, siger ”Hold da op”, da NORDJYSKE overbringer ham resultatet.. - Det er en kæmpesejr for os, Jeg tror, det kan skyldes, at vi har været synlige i valgkampen og fremlagt vores mærkesager, siger han.. Glæde hos Venstre. Blandt de øvrige partier står regionsrådets p.t. største parti til at blive større i forhold til både sidste valg og den forrige måling. 39 pct. svarer nu, at de vil stemme socialdemokratisk. Også det næststørste parti, Venstre, går frem i forhold til forrige måling. Venstres stemmeandel er stadig en anelse under resultatet fra sidste valg. Men selv dét glæder partiets nordjyske formand, Birgitte Josefsen:. - Vi står til et resultat i Nordjylland, der ligger betydeligt højere end Venstres tilslutning på landsplan i øjeblikket. Det er glædeligt og kan give optimisme i valgkampens slutspurt, formentlig også i kommunerne, selv om målingen handler om regionsrådsvalget, siger hun.. For Liberal Alliance ser valgkampens slutspurt også ud til at betyde fremgang. Partiet står nu til dobbelt så stor tilslutning som ved valget for fire år siden og til fremgang, hvis man sammenligner med forrige måling. For Radikale Venstre er det gået den modsatte vej. Den aktuelle måling er ikke langt fra at halvere partiets tilslutning. . Dansk Folkeparti ligger på samme niveau som i den forrige måling, hvilket var lidt lavere end valgresultatet i 2013. Enhedslisten har stort set status quo, mens Konservative og SF ligger en kende lavere end ved 2013-valget og i den forrige måling. . Den aktuelle måling viser i øvrigt, at Alternativet, Enhedslisten og Liberal Alliance i udpræget grad har flest vælgere blandt de yngre nordjyder. Især Socialdemokratiet har omvendt svært ved at få fat i denne aldersgruppe - men har til gengæld større tilslutning blandt de ældste. . Meningsmålingens procenter kan ikke uden videre omregnes til mandater, idet de valgforbund, der er indgået mellem størstedelen af listerne, kan spille ind. . S til møde med Alternativet. En anden usikkerhedsfaktor er, hvilken side Alternativet i givet fald vælger, hvis partiet opnår valg. Partiet, der kunne blive tungen på vægtskålen, afviser på forhånd at vælge side. Socialdemokratiet har holdt møde med repræsentanter for partiet.. - Alternativet er et nyt parti, som skal tages alvorligt, men som også skal have tid til at finde sine egne ben. Personligt synes jeg, Alternativet må ligge tættere politisk på en socialdemokratisk ledet region end på en borgerlig, siger formanden for de nordjyske socialdemokrater, Mogens Vestergaard. . Hvad skal der omvendt ske, hvis flertallet i regionsrådet skulle vippe, så der er blåt flertal? På konservativt initiativ var partierne i blå blok samlet i forrige uge og aftalte, at disse partier på valgaftenen taler sammen, før de taler med andre. . - Næsten alle var også enige om, at er der blåt flertal, skal vi have en blå formand og en blå politik. Og jeg er sikker på, at vi i så fald finder ud af, hvem der skal bestride hvilke poster, siger formanden for de nordjyske konservative, Claus Bunk.. ”Næsten alle” betyder, at Dansk Folkeparti ikke tilslutter sig, at blåt flertal nødvendigvis skal udløse en blå formand. Partiet forbeholder sig også at tale med Socialdemokratiet for at søge størst mulig indflydelse.. - Hvis Ulla Astman vil give os noget af vores politik mod, at vi sikrer hende formandsposten, er vi til at snakke med, siger DF’s spidskandidat, Ib Madsen.. Mens der i rød blok kun er én erklæret formandskandidat, har blå blok to, nemlig Per Larsen (K) og Lone Sondrup (V). Det blev ikke på mødet i blå blok aftalt, hvilke kriterier der i givet fald skal afgøre formandsvalget, hvis pilen peger på et formandsskifte i regionen. . Birgitte Josefsen, der er formand for Venstre i Nordjylland, siger, at hun håber, Venstre igen bliver det største parti i blå blok. . - Og det må vel have en vis betydning, mener hun og afviser, at det er de to formandskandidaters personlige stemmetal, der bør gøre udslaget. . - Det afgørende for os er imidlertid, at der bliver ført en politik, hvor man kan genkende Venstres holdninger. Så bliver der ikke blåt flertal, vil vi hen over midten at præge politikken, siger Venstre-formanden..