- Et problem, der har været længe. KØBENHAVN: Økonomi- og indenrigsminister Simon Emil Ammitzbøll-Bille (LA) udtalte sig for første gang i går om den fejl i udligningssystemet, som har kostet provinsen op mod tre milliarder kroner - heraf over 400 millioner kroner i Nordjylland.. Det sørgede den nordjysk valgte folketingspolitiker Rasmus Prehn (S) for, da han benyttede onsdagens spørgetid i Folketinget til at få økonomiministeren i tale om sagen. Han bad ministeren forklare, hvorfor han ikke vil rette op på fejlen og betale penge tilbage. . - Det har altså været et problem, der har været længe, så jeg opfordrer også til, at vi indstiller skyderierne og koncentrerer kræfterne om at få løst problemstillingen, sagde Simon Emil Ammitzbøll-Bille, der har siddet på ministerposten i et år. . Han fremhævede selv en mail fra Lemvig Kommune fra 2014, som NORDJYSKE har omtalt, hvor kommunen på vegne af otte kommuner gjorde ministeriet opmærksom på problemet.. - Da ministeriet modtager brevet fra Lemvig Kommune, svarer ministeriet kommunen, at problemstillingen vil indgå i det planlagte arbejde i finansieringsudvalget, og det har det således også gjort fra starten af det her arbejde. Nu skal vi også huske på, at hvis vi går tilbage til 2014, var der ikke et grundlag for se problemets omfang, forklarede ministeren uden dog at gøre rede for, at kommunerne netop oplyste i brevet, at Københavns Kommune fik 768 millioner kroner for meget i tilskud på grund af fejlen. . Ministeren ville hellere se frem end tilbage og nævnte Finansieringsudvalgets arbejde flere gange. Udvalget arbejder med et udspil til et revideret udligningssystem.. - I september 2017 har Danmarks Statistik revideret statistikken på baggrund af en spørgeskemaundersøgelse, og den har givet anledning til nogle større ændringer end - tror jeg - nogen havde regnet med. Jeg kan godt forstå, at der er fokus . på, at den her skævhed ikke skal videreføres, og derfor er det jo netop godt, at finansieringsudvalget netop er ved at gøre sin rapport færdig, og at den snart kan fremlægges til forhandling mellem Folketingets partier, sagde ministeren.. Konkret problem. Rasmus Prehn anerkendte, at regeringen er i gang med en gennemgang af udligningssystemet, og at der er en politisk diskussion på vej, men han afviste, at den del skal kædes sammen med den aktuelle sag.. - Her er der tale om, at man har konstateret et konkret problem. Det svarer jo lidt til, at jeg opdager, at der er blevet trukket penge på min bankkonto, og så viser det sig, at min bankrådgiver er kommet til at betale min nabos regninger på min konto. Der ville jeg da blive noget lang i ansigtet, hvis min bankrådgiver så sagde: ”Vent lige til det nye år, så inviterer vi din nabo herned, og så vi kan sidde og tale om det”, sagde Rasmus Prehn.. Dette spørgsmål gled ministeren af på ved at henvise til ”en vis usikkerhed” i data fra Danmarks Statistik, og at man kun skal se ”bagudrettet”, hvis man kender den konkrete fejl. . - Det er sådan, at jeg i september 2017 er blevet bekendt med, at der måske ligger et større problem her. Det har jeg - som den første indenrigsminister i den tid man har vidst noget om det her - tænkt mig at gøre noget ved i starten af det nye år. Og dét synes jeg, at Socialdemokratiet skal byde velkommen, sagde Simon Emil Ammitzbøll-Bille.. Socialdemokratiet vil fortsat have ministeren i samråd..