SF-kandidat kendt. MORS: Stefan Ohlsen er navnet på spidskandidaten for Socialistisk Folkeparti (SF) til kommunalvalget i Morsø Kommune 21. november.. Det blev offentliggjort umiddelbart før, partiet anmeldte sin deltagelse i valget til Morsø Kommune ved at aflevere en liste med 25 stillere, inden fristen for anmeldelse af partier, lister og valgforbund udløb klokken 12 i dag.. - Stefan Ohlsen er 24 år, uddannet socialrådgiver og bor i Nykøbing. Han har ikke været medlem af partiet så længe, men var aktiv i vores ungdomsorganisation, SFU, mens han studerede i Aalborg, siger Jørgen Grøn, formand for SF i Region Nordjylland.. Først i sidste uge bekendtgjorde SF Morsø, at man havde fundet en enlig kandidat til at kæmpe om pladserne i kommunalbestyrelsen på Mors, hvor SF senest var repræsenteret med to medlemmer i forrige valgperiode. De to, Michael Dahlgaard og Tore Müller, meldte sig ud af partiet under den interne strid, der senere kulminerede med, at SF i 2014 forlod regeringssamarbejdet med Socialdemokratiet og Det Radikale Venstre, og landsformanden Annette Vilhelmsen gik af.. Det har ikke været muligt at få en kommentar fra formanden for SF Morsø Andy Madsen. Stefan Ohlsen vil blive nærmere præsenteret i avisen lørdag 4. november i Morsø Folkeblads igangværende serie af interview med partiernes spidskandidater. .