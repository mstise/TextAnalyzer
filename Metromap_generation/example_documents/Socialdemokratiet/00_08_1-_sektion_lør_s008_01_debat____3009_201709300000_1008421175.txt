Stuen er forpestet. TONEN: Der er grund til, at jeg genopfrisker og understreger: . ”Uanset hvor mange anstrengelser, man gør sig - set med mine øjne - stuerene, det bliver I aldrig! ”, lød det i oktober 1999 fra den daværende socialdemokratiske statsminister Poul Nyrup Rasmussen, da han karakteriserede Dansk Folkeparti under en debat i Folketinget. . Meget er forandret i de forløbne 17 år.. Dansk Folkeparti er vokset. Den tidligere partiformand Pia Kjærsgaard troner nu som Folketingets formand. Det var hende, som dengang førte an i partiets hadefulde hetz mod de fremmede med tone, holdning og ordvalg, der var forklaringen på Nyrups berømte konstatering.. En kreds af Dansk Folkepartis folketingsmedlemmer viderefører i dag - med fryd og stive ansigtsudtryk - partiets markante hadske holdninger, når det gælder ”de fremmede”. På netop den front er Dansk Folkeparti uændret gennem årene.. Mens de svinger Dannebrog.. STUERENE - i Nyrups forstand! - er de ikke blevet. Stanken er stadig rædsom.. Men helt generelt kan man konstatere, at stuen selv - forstået som dansk politik og Christiansborgs-politikken - er blevet forpestet, når det gælder synet på udlændinge og den generelle indstilling i flygtningepolitikken.. I dag er afstanden mellem partigrupperne fra Socialdemokratiet og Dansk Folkeparti nærmest ikke-eksisterende. Med markante socialdemokratiske MF’er som strammer-eksemplerne Trine Bramsen og Dan Jørgensen som ivrige og konstante klakører for de strafskærpelser, forbud og retsind-skrænkninger, der som en lind strøm lanceres af Dansk Folkepartis stenansigt Martin Henriksen og bulldoggen Søren Espersen.. I DET kapløb om nederdrægtigheder har Det Nye Socialdemokrati under ledelse af Mette Frederiksen bidraget over lange stræk. Med markant lovgivning som f.eks. ”Smykkeloven” og ”tiggerloven”, der smider tiggerne i spjældet helt uden pardon.. Hertil kom Socialdemokratiets bakken op bag den borgerlige regerings beslutning om at droppe den mangeårige aftale med FN om at give husly for årlige 500 kvoteflygtninge - udvalgt af FN’s flygtningekommissariat blandt de uslest stillede flygtninge som de individer, der har det største og mest påtrængende behov for bistand og tryghed.. Med den beslutning skiller Danmark sig ud fra alle andre europæiske lande.. Det er udtryk for en kynisme, som det var uden for min forestillingsevne, at danske socialdemokrater kunne udvise.. Men for Mette Frederiksens Det Nye Socialdemokrati er det blevet muligt.. PÅ DEN socialdemokratiske partikongres i Aalborg for 14 dage siden var der optræk til et opgør mod beslutningen om at afvise ”kvoteflygtningene”. . Flere delegerede fra partiforeninger, hvor medlemmerne havde haft mulighed for at diskutere dagsaktuelle politiske anliggender, gik på talerstolen med stærke indlæg, hvori de appellerede til kongressen om at vise solidaritet og forståelse for de særligt udsatte flygtninges situation og behov for hjælp.. I den politiske udtalelse fra kongressen lykkedes det at få indføjet en passus om, at Socialdemokratiet ”i princippet” går ind for, at flygtninge fordeles på basis af internationale løsninger.. Det var ikke et ja til kvoteflygtninge. Det var mere et ”ja ... hvis det engang bliver muligt, så ser vi på det”.. I krogene i Aalborghallen gik delegerede rundt og synes, at partitoppen havde fået én over næsen.. En bette en. Den gode stemning blev ikke spoleret. Det var kun anstændigheden, der røg.. MEN I sin afsluttende tale fandt Mette Frederiksen anledning til at tale sit formandskab op: ”I må have tillid til, at jeg træffer de rigtige beslutninger! ” lød hendes appel. . Formanden har talt. Formanden har ret.. Så vidt er en socialdemokratisk partiformand aldrig nogensinde gået. . Så vidt har en socialdemokratisk partiformand aldrig før haft behov for at gå..