Reelle skattelettelser. BORGERLIGE: Intet er så herligt som at påpege, at Venstre nok altid taler om lavere skatter, mens de lystigt sætter dem op på en række punkter. Som alle ved, er det fast kutyme for unge Venstre-løver i VU og Cepos at anklage Socialdemokratiet for at skatteplyndre befolkningen. De påstår altid, at vi socialdemokrater ikke har forstand på penge, og vi er i hvert fald bedst til at bruge andres penge. De hævder uden blusel, at vi kræver skat op, så det får sheriffen i Nottingham til at blegne, men det viser sig som regel, at der ikke er noget om snakken, og at skattetrykket faktisk er faldet mest under S-ledede regeringer. Borgerlige regeringer sætter det samlede skattetryk op.. En af Venstre-løverne, Karsten Lauritsen, er jo blevet skatteminister, og han beder på sin Facebook-side om opbakning til at støtte ham, så han kan sætte skatten ned. For hvem, spørger jeg så. Det er i hvert fald ikke for de laveste lønnede, men mere i retning af de topskatter, de altid taler om. Ikke engang i en stor opsat artikel i NORDJYSKE nævnte ministeren, at der var vælgere i hans egen valgkreds, der følte sig skidt behandlet.. Tag nu bare eksemplet med de nordjyske søfolk, de gode solide danske mænd og kvinder, der har arbejdet for de udenlandske rederier, som besejler f.eks. Hirtshals og Frederikshavn. Da skatteministeren var en socialdemokrat ved navn Frode Sørensen, blev der indført en fornuftig beskatning af indkomster, der var indtjent i udlandet, f.eks. fra færgefart. Den model hed exemptionsmetoden.. Indtil 2008 havde S sørget for, at de kun skulle betale svensk sømandsskat, men det var ikke nok for de borgerlige. Så i ly af natten og uden høringer ændrede de administrativt reglerne, så skatteyderne nu også kom til at betale dansk skat. Her valgte de borgerlige den model, der blev meget dyrere for lønmodtagerne, nemlig creditmetoden.. Efter de tidligere regler blev pension fra f.eks. Sverige beskattet i Sverige. Danmark beskattede derefter på den vis, at den udenlandske indkomst blev medregnet i den skattepligtige indkomst. Herefter blev skatten så beregnet normalt, og der blev givet et nedslag i den beregnende danske skat, og den model kaldes exemptionsmetoden.. Nu er vi så gået over til at beregne anderledes efter creditmodellen. Det giver Danmark mulighed for at opkræve en skat af den udenlandske pension, som svarer til forskellen mellem beskatningen i bopælslandet (altså Danmark) og skatten i kildelandet (altså Sverige). Den udenlandske indkomst medregnes, når det skattepligtige beløb skal gøres op. Herefter ophæves dobbeltbeskatning på den vis, at Danmark giver nedslag i det mindste af disse to beløb: enten den betalte udenlandske skat af den udenlandske indkomst eller den del af den danske skat, der beregnes fra den udenlandske indkomst.. I den nuværende skatteministers fremstilling står der flg. om exemptions- metoden (før ændring). ”Dansk skat efter lempelse bliver 160.000 kr. - 120.000 kr.= 40.000 kr.” - Tallene for en lempelse ved creditmetoden ser således ud: ”Dansk skat efter lempelse bliver 160.000-60.000 = 100.000 kr.” Så der er unægtelig 60.000 kr. til forskel i dette tænkte og forenklede eksempel.. Så når nogle pensionister fra færgerne klager over, at de bliver dobbeltbeskattet og må af med meget større summer end tidligere, så er det den ny beregningsmetode, der bærer skylden. Der er helt klart valgt den model, som er det dyreste for pensionisterne. . Jeg kan ikke med sikkerhed sige, hvordan det forholder for den gennemsnitlige pensionist fra Sessan Line og Stena Line, fordi mange faktorer, som spiller ind. Men netop af den grund må skatteministeren da kunne indse behovet for en ændring. Ellers har man jo bare lavet dobbeltbeskatningen om til en vilkårlig pengemaskine. Jeg frygter, at man ved regelændringen har forsømt at regne nogle forskellige eksempler igennem. Men måske venter man bare på, at problemet løser sig selv gennem ”naturlig afgang”.. Det er jo en sag, jeg har bragt op overfor ministeren både i Folketingets spørgetid, og sagen har flere gange været i medierne og ved spørgsmål til skatteministeren; sidst har skatteministeren har svaret mig på spørgsmål 341, at de har valgt den model, der trak flest penge ud af de nord- jyske søfolk. Så man gør ét og siger noget andet. Jeg håber, at ministeren her i efteråret vil komme til Frederikshavn og afholde et møde med de berørte søfolk og undertegnede. Det er der flere hundreder af søfolk, der vil se frem til. I de seneste dage er det kommet drypvis frem, at regeringen vil lempe skatter og afgifter for 22 mia. kr., men jeg har ikke noget sted kunnet se, at man har villet tilgodese disse søfolk, der føler sig meget dårligt behandlet, og jeg har heller ikke set, at en anden nordjysk sag om, hvorvidt havundersøgelsesskibet Danas besætning kan få ændret deres skatteforhold så de er ligestillede med f.eks. Skoleskibet Danmark - og så er der jo lige de nordjyske flypendlere, hvis ministeren skulle have glemt dem hen over sommeren, så gør jeg nu her opmærksom på, at ministeren skylder at levere på alle tre områder..