Nej til lukket fest for de velstillede. PENSIONSAFTALE: Finansordfører René Christensen (DF) forstår ikke min kritik af den pensionsaftale, som Dansk Folkeparti har indgået med regeringen, skriver han (9.7.). Det forklarer måske, hvorfor DF er gået med til aftalen, men det svarer desværre ikke på min kritik. René Christensen spørger først, om der overhovedet er nogen, der taber på aftalen, så lad mig starte der. Jeg har nemlig bedt Finansministeriet beregne, hvad pensionsaftalen betyder for en typisk 3F’ers pensionstilværelse. Det burde være svar nok. Den aftale, DF har indgået med regeringen, kan koste en 3F’er op til 2700 kr. om året som pensionist. De hårdtarbejdende lønmodtagere, som aftalen skulle have gavnet, kan altså ikke længere sikre sig samme indtægt som pensionist. Resultatet ville være omtrent det samme for alle andre faggrupper.. Forklaringen er teknisk, men tallene taler sit tydelige sprog. Den aldersopsparing som før kunne udnyttes fuldt ud af alle, er nu blevet begrænset i et omfang, så kun de færreste kan være med. Og det leder mig samtidig til svaret på René Christensens egentlige spørgsmål til mig. Vil vi lave det om?. Nu er der lang tid til et valg, hvor det slet ikke er sikkert, at regeringsmagten skifter. Også derfor ærgrer det mig, at Socialdemokratiet end ikke var inviteret med til forhandlingerne, så vi kunne have lavet en aftale, der gavner alle, og som var langtidsholdbar. Men ovenstående eksempel viser tydeligt, at aftalen er en lukket pensionsfest for de velstillede, og som socialdemokrat vil jeg altid arbejde for at åbne den slags lukkede fester. Desværre er aldersopsparingen langt fra det eneste problem. Regeringen vil også have danskerne til at arbejde længere, selvom danske kvinder allerede har udsigt til at have den korteste pensionisttilværelse i hele EU. Så nu lokker man med det, jeg har kaldt et kviklån, når danskerne i 2018 kan få sin efterløn udbetalt skattefrit. . Vælger man at frasige sig retten til efterløn i 2018, som DF og regeringen ønsker, kan man få op til 100.000 kr. udbetalt. Men bliver man i ordningen, kan man i dag få udbetalt op til 160.000 kr., hvis man ikke bruger sin efterløn.. Det er muligvis tillokkende at kunne få op til 100.000 i hånden, men det er en utrolig dårlig forretning for alle andre end staten. Så her vil jeg gerne spørge René Christensen, om han kan garantere, at man ikke kan få udbetalt sin efterløn i 2018 uden at være blevet oplyst om de fulde konsekvenser? Og til sidst vil jeg gerne spørge René Christensen, hvordan han ikke kan se det som en forringelse, når pensionsudbetalingsalderen hæves med to år? Det er reelt at indføre højere pensionsalder af bagdøren..