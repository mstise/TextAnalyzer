Flertal styrker bidrag til Irak i kampen mod Islamisk Stat. INDLAND: Danmark styrker sin militære indsats i kampen mod den militante bevægelse Islamisk Stat i Irak. . Et flertal i Folketinget har stemt for at øge bidraget, der i dag består af op til 150 personer.. Dermed vil Danmark sende yderligere omkring 30 soldater til al-Asad- basen i Irak, hvor danske soldater rådgiver, uddanner og træner irakiske sikkerhedsstyrker.. Ifølge regeringen udgør Islamisk Stat fortsat en trussel, og det er derfor afgørende, at koalitionen gør arbejdet færdigt.. - Efter mere end tre års indsats mod Isil (et andet ord for Islamisk Stat, red.) er terrorbevægelsen nu tvunget i knæ. Kampen er dog fortsat ikke slut, siger udenrigsminister Anders Samuelsen (LA) i en pressemeddelelse.. Det er USA, der har anmodet om et større bidrag, og det har et flertal bestående af blå blok samt Socialdemokratiet og De Radikale valgt at efterkomme.. Sikringsbidraget på 30 personer skal bistå med sikring og bevogtning af al-Asad-basen i Irak. Det udsendes inden for de kommende måneder.. Desuden er der givet ok til at sende 12 lægefaglige personer til al-Asad-basen samt et Hercules-transportfly med op til 60 personer. Det danske radarbidrag forlænges med yderligere et år.. - Den styrkede danske militære indsats suppleres med et markant dansk civilt engagement, som blandt andet er med til at sikre, at de fordrevne irakere kan vende hjem, siger Anders Samuelsen.. Det nuværende danske bidrag består foruden træningen af irakiske sikkerhedsstyrker og radarbidraget af op til 60 specialstyrker og et stabsbidrag på op til 20 personer til koalitionens hovedkvarterer i regionen.. USA står i spidsen for en international koalition med deltagelse fra over 50 lande, som bekæmper IS i både Irak og Syrien.. Danmark har siden efteråret 2014 bidraget til den kamp. Det er sket med en række forskellige militære bidrag./ritzau/.