Politikere erkender arbejdspres. THY-HANNÆS: Thisted Dagblad skrev i onsdagsavisen om et stigende arbejdspres inden for ældresektoren.. Artiklen var baseret på udtalelser fra Grethe Pedersen, der er pårørende til en beboer på Solgården i Hundborg samt stedets tillidsrepræsentant Inge Røge.. - Kompleksiteten hos borgerne stiger, og der er på ingen måde fulgt ekstra midler med, lød det eksempelvis fra Inge Røge.. Hun kunne også oplyse, at Thisted Kommune har en lavere normering end på landsplan. I Thisted Kommunes ældrecentre er der fire beboere pr. ansat i dagvagten - på landsplan er det 2,9.. Thisted Dagblad har spurgt medlemmerne af social- og sundhedsudvalget under Thisted Kommunalbestyrelse, hvorfor det er rimeligt.. - Det er ikke sikkert, at det er rimeligt, men det er sådan, det er, siger Henrik Gregersen (V).. Ida Pedersen (S):. - Der er slet ingen tvivl om, at de er pressede både ude på centrene og i hjemmeplejen. . Ida Pedersen peger på, at social- og sundhedsudvalget tilbage i 2014 fik en bunden opgave med at skulle spare 23 mio. kr. på ældreområdet, og derfor blev det i løbet af 2015 besluttet at sammenlægge nogle centre.. - Personligt syntes jeg, det var en svær beslutning, idet vi har reduceret antallet af mellemledere. Derfor skal vi også fortsat holde øje med området, siger Ida Pedersen.. Henrik Gregersen peger på, at sammenlægningerne af ældrecentrene begrænsede besparelserne på de varme hænder. Men udvalget kan se, at det fortsat er svært at få midlerne til at slå til.. - Vi kan ikke spænde buen hårdere. Der skal flere midler til området, siger han.. Alle udvalgsmedlemmerne fremhæver, at der i budget 2018 er tilført ekstra midler til ældreområdet i form af fire mio. kr.. Selv om det var et bredt flertal i Thisted Kommunalbestyrelse, der enedes om budgettet, lyder det som om, at der har været et rødt aftryk - i hvert fald ifølge Ida Pedersen.. - Jeg er glad for, at vi i Socialdemokratiets regi fik fire mio. kr. ind i budgettet. Det pressede Ole (Christensen, red.) og jeg på for, siger hun.. Kenneth Bjerregaard (V) fremhæver dog også de ekstra midler.. - Jeg ser gerne en del af de midler anvendt på øget normering på vore centre og i hjemmeplejen. De ansatte yder en stor indsats for at få enderne til at nå sammen, men der skal øges i tildelingen, før der er en holdbar og vedvarende situation for vore ansatte, siger han.. Udvalgsformand Peter Sørensen (DF) oplyser, at det 28. november skal besluttes, hvordan de fire mio. kr. skal udmøntes.. Peter Sørensen reagerer sådan på meldingen om arbejdspres i ældresektoren:. - Vi kan godt se, at folk løber stærkt, og selvfølgelig er vi nødt til at kigge på det, for det dur ikke, at vi splitter folk ad.. Når han tolker på sygefraværet, der ifølge Inge Røge er fire procent, så finder han det dog ikke alarmerende.. FOA-Bladet har lavet en analyse, der viser, at der i Thisted Kommune har været besparelser på 13 procent over de seneste fire år.. Peter Sørensen peger på, at det ikke er plejen alene, der udtrykker det fald.. Eksempelvis var der en stor ”tomgangshusleje” i nogle af de centre, der blev nedlagt eller sammenlagt til andre i 2015-16. Den er jo nu forsvundet og har nedsat udgifterne.. Ida Pedersen peger på tre felter, som politikerne bør forholde sig til for at ruste plejecentre og medarbejdere bedre i fremtiden.. Det er uddannelse, opgradering til fuldtidsstillinger og muligheden for at skære ned på den tid, der bruges til dokumentation.. - Vi har nogle udfordringer på området. Der kommer mange flere opgaver ud. Og vi kan jo også fornemme, at sygehusene er pressede, siger hun.. Ole Christensen (S):. - Jeg mener personligt, at normeringen er blevet for stram. Og i særdeleshed fordi der i kraft af færre pladser er blevet svagere beboere på vore ældrecentre, og der er flere demente på vore somatiske plejecentre.. Henrik Gregersen (V):. - Vi har en opgave, og det erkender vi fuldt ud på tværs af partier..