Stegt flæsk og et stykke med Wammen... .  MORS: Socialdemokratiet på Mors har inviteret partiets politiske ordfører, tidligere minister og borgmester Nicolai Wammen til Mors. . - Vi vil gerne sætte fokus på social velfærd og få en snak om, at nedsættelse af prisen på en lamborghini ikke hjælper de svage i samfundet, fortæller Svend Erik Jørgensen, bestyrelsesmedlem i Socialdemokratiet på Mors.  . Besøget finder sted på mandag, hvor dagen indledes med besøg i Sindhuset. . Herefter vil politikerne besøge Perlen og Frivilligcenter Mors. . - En af Nicolai Wammens mærkesager er velfærd, så det er oplagt, at vi besøger de tre steder, siger Svend Erik Jørgensen. Sidst på eftermiddagen vil Nicolai Wammen holde et oplæg om sociale udsatte, syge, overførselsindkomster, velfærd samt skattelettelser i Støberigårdens café. Herefter vil der være et offentligt debatmøde, hvor en af Nicolai Wammens mærkesager, velfærd, skal debatteres - set i lyset af blandt andet skattelettelser og nedsættelse af bilafgifter. . Ikke kun for medlemmer. - Vi vil gerne få sat nogle debatter i gang her op til valget. Vi håber, at så mange som muligt vil komme, og ikke kun socialdemokratiets medlemmer, siger Svend Erik Jørgensen.. Når debatten afsluttes, vil der blive serveret paneret flæsk med klassisk garniture bestående af persillesovs, kartofler og rødbeder. . Efter middagen vil der være oplæg af kredsens folketingsmedlem Simon Kollerup, og her vil Socialdemokratiets nye fællessang, der er skrevet af Tore Müller fra Limfjordsteatret, også blive spillet.. Lige nu er der 35 tilmeldte til debat og spisning, men Svend Erik Jørgensen tror, at mandagens arrangement kan trække op til 75 deltagere.  .