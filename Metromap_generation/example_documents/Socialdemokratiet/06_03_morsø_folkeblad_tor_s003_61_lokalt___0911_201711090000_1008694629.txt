Hun kom med færgen. HVIDBJERG: Omkring klokken 17 i går rullede en rød bus ind foran Sydvestmors Kultur- og fritidscenter i Hvidbjerg. Det var til at se, hvad der var indeni, for siden på bussen prydedes af Mette Frederiksens præsentable kontrafej.. Socialdemokratiets formand er på turne med et kampagnefølge for at bakke op om partiets kommunalvalg. I går skulle hun støtte Viggo Vangsgaard (S), spidskandidat i Morsø Kommune, og på turen over Næssund fik Mette Frederiksen lov at styre den folkeejede færge, der efter forlydender slog nogle bemærkelsesværdige S-sving hen over de friske bølger.. De lokale socialdemokrater havde rettet an med kaffe og partipyntet skærekage fra Gaard Bageriet, som Mette Frederiksen lod sig nøde til at smage - og roste. Hermed var lagt op til en snak om LAG-midler, betydningen af lokale ildsjæle og de særlige problemer, som det moderne liv på landet slås med.. Partiformanden fik serveret historierne om Landsbyen De 7 Sogne, Karby Kuber og Næssundfærgens Venner i den korte udgave, og sagde herefter:. - Det er dejligt at være hjemme ved fjorden og ved et sprog, man kan forstå. Jeg vil gerne blive klogere på de udfordringer, I står med. Der har i et par årtier været en meget stærk tendens til, at alting skal centraliseres i dette land. Jo større og jo længere væk, jo bedre. Og hvis der ikke er noget, der bringer os sammen i de områder, hvor vi bor, flytter folk derfra, hvis de har muligheden for det. Jeg tror, vi har behov for at lave et centraliseringsstop i Danmark, sagde Mette Frederiksen.. Hun roste det lokale forsøg på at slå energien og kræfterne sammen hen over landsbyskel:. - Det er kun jer, der kan det. Det kan man ikke lave lovgivning om. Men Simon (Kollerup, MF, red.) og jeg kan sammen med en forhåbentlig kommende S-borgmester være med til at sikre nogle gode rammer..