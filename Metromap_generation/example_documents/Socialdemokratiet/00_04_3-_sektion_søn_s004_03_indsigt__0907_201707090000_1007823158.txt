Hvad skal Europa gøre?. Muligvis bliver verden en dag et sted, hvor der ikke er krig, hvor alle vil have en seng at gå mætte i og hvor der er plads til alle. Men den dag er der meget længe til, og indtil da er der ikke udsigt til en sommer, hvor flygtninge/migrant sejladsen på Middelhavet aftager. . Det har været de samme dramatiske fortællinger og billeder de seneste somre, men tiden er bare gået, uden at der fundet en løsning. . Set fra Europa er den bedste løsning at holde problemerne på afstand. Hvis alt var som i gamle dage, så var nøden bare flimrende billeder i en tv-avis, alle så, men hurtigt glemte. De fattige blev, hvor de var født - i Afrika, i Asien og Østeuropa, og vi kunne samle ind ved passende katastrofale lejligheder. Men i dag står fattigdommen i vores gader. Nogle tigger, nogle stjæler, nogle sælger stoffer eller sig selv. Det et problem, der er umuligt at overse - men næsten lige så svært at løse. For de bliver bare ved med at komme. . Hvem kommer? . En blandet skare af mennesker fra mange forskellige steder - i år har det især været mennesker, der er kommet fra vestafrikanske lande syd for Sahara. . Nigerianere har udgjort den største del - ikke så underligt, eftersom landet har det største indbyggertal på kontinentet - fulgt af folk fra Guinea, Elfenbenskysten, Gambia, Senegal og Mali. De udgør halvdelen af de mennesker, der er kommet til Italien i år. . Eneste anden store gruppe er mennesker fra Bangladesh, der har tjent penge til den lange rejse ved at arbejde i de forskellige lande på vejen, eller også er de fløjet til Nordafrika og derfra taget til Libyen.. Tidligere har også en del syriske flygtninge brugt ruten, men hvor syrere i 2014 udgjorde den største del, er tallet nu faldet dramatisk. . Det samme er tilfældet for flygtninge fra østafrikanske Eritrea. . Flygtninge eller migranter? . Begge dele. . Ifølge statistik fra det italienske indenrigsministerium så har 44 procent af årets foreløbige asylansøgere en baggrund, der formentlig vil kvalificere dem til en eller anden form for opholds- eller asylstatus i Europa.  Også selvom en del af dem kommer fra lande, hvor der ikke er krig, eller hvor krigen kun hærger dele af landet. . Men asyl gives også til mennesker, der på anden vis er truet på livet. . Flertallet er migranter, der søger mod Europa i håbet om et bedre og mere værdigt liv.. Er hele Afrika på vej?. Nej. . Der bor i dag over 1,2 milliarder mennesker på kontinentet, så det er en ganske lille del, der søger mod Europa. . I rigtig mange år har der været mennesker fra de forskellige afrikanske lande, der forsøgte at komme til Europa. Men tallet voksede eksplosivt, da en vestlige alliance i 2011 bombede Libyen, dræbte oberst Muammar Gaddafi og efterlod et kæmpeland i undtagelsestilstand og med flere hundrede kilometer ubevogtet strand ud mod Middelhavet. Aldrig tidligere har der været så - meget relativt - nem adgang til Europa. . Men stadig er det en dyr - og for de fleste uoverkommeligt dyr - og livsfarlig rejse, der ikke er en reel mulighed for ret mange. . Kun meget få af kontinentets fattigste - de millioner af bønder, der kun lige kan dyrke nok afgrøder til overhovedet at overleve, de millioner af mennesker, der lever i storbyernes slum og de millioner, der er på flugt - har ressourcer, økonomisk eller personligt, til at tage afsted. . De, der tager rejsen alene i drømmen om at skabe sig et bedre liv eller skabe et bedre liv for deres børn og familie (det er nemlig også en del af historien, at mange familier bruger alt, hvad de har og kan låne på at sende en enkelt afsted) er ikke blandt kontinentets mest udsatte, men nærmere det modsatte. . Det er stærke - både psykisk og fysisk - unge mennesker, der bare ikke kan se deres drømme gå i opfyldelse i hjemlandet. For blandt kontinentets mange problemer er det største, at der er alt for mange unge, der aldrig kan komme i gang med livet. . Mange af dem har en slags uddannelse, rigtig mange har viljestyrke og drivkraft i en grad, ikke alle danske unge er i besiddelse af - men der er bare ikke noget at komme efter. Der er simpelthen ikke arbejdspladser nok - uanset hvad man gør. . Derfor migrerer rigtig mange fra de forskellige afrikanske lande. Langt de fleste til andre lande på kontinentet, mens mange tusinde ender i arabiske lande, hvor de arbejder under helt uhyrlige slavelignede forhold. . At lokke med velbetalte job i fremmede lande er en stor business i Afrika - både i form af fysiske kontorer i de fleste storbyer, men i endnu videre udstrækning på de sociale medier, hvor der florerer et utal opslag om en stor og vellønnet karriere, der gør at m/k vil kunne vende hjem som en holden person. . Men det er dyrt at komme til udlandet for at arbejde - visum, pas og flybillet skal betales på forhånd - og derfor bliver Europa mere attraktivt for nogen, for den rejse kan tages i etaper, og alt behøver ikke at være betalt på forhånd. . De fleste ved godt, at de rejser med livet som indsats. De grufulde billeder og historier deles også flittigt på de sociale medier. Men deres håb og drømme er større end frygten. De rejser ikke, fordi de tror, at de bliver mødt med kærlighed og overøst med kontanthjælp. De ved godt, at skulle det lykkedes dem at komme ind i Europa - lovligt eller ulovligt - så venter der et barskt liv på bunden med lavtlønnede job. Men når de trods alt gør det, er det fordi, at det, de flygter fra, er værre. Mange af de nigerianske kvinder, der sælger sex på gader og klinikker over hele Europa, inklusive Nordjylland, vidste godt hvilke få job, de ville kunne få her, men de vurderede alligevel, at det var bedre end alternativet. . Bliver det værre?. Måske. . I mange afrikanske lande vokser befolkningstallet hurtigt, og med den nuværende hastighed vil befolkningstallet på kontinentet ifølge FN være fordoblet til 2,4 mia. i 2050. . Det er ikke kun, fordi afrikanske kvinder føder flere børn end kvinder på noget andet kontinent. Det skyldes i den grad også, at mange flere børn nu overlever deres første fem leveår. . De mange flere mennesker vil ikke gøre Afrika til et egentligt overbefolket kontinent, befolkningstætheden vil stadig være markant mindre end i Europa, og kontinentet har ressourcer nok til at brødføde de mange nye. . Problemet er bare, at få ressourcerne udnyttet og sikre, at udbyttet bliver i Afrika. En aldeles massiv udfordring, der skal lykkedes, hvis ikke der skal komme endnu flere sult-katastrofer. . I de fleste lande bliver der også gjort en stor indsats for at få fødselstallet bragt ned. Nogle få steder er det lykkedes, men generelt går det langsomt. Det handler i høj grad om kultur og traditioner. I lande, hvor der absolut ingen ældrepleje findes, er børn og børnebørn eneste fremtidssikring, og man kan sagtens finde steder, hvor der er status i at have flere koner og mange børn. . At - som nogen foreslår - bruge u-landshjælpen på kondomer vil ikke . hjælpe. De er der i høj grad allerede, mange steder hænger der endda store plakater med opfordring til også at bruge dem, og det er ikke fordi, afrikanere ikke ved hvordan børn bliver til. . Men omvendt er der en voksende middelklasse, der gør op med de gamle traditioner. Enhver søndag i enhver afrikansk storby vil man kunne møde en sort version af den europæiske modelfamilie: Far, mor og to børn, der spiser på KFC eller andre fastfood-steder. Alle undersøgelser viser, at jo højere indkomst et land har, jo færre børn bliver der født. . Men set fra Afrika er problemet ikke kun, at der bliver flere på kontinentet - det handler i lige så høj grad om, at verdens ressourcer ikke bliver bare nogenlunde ligeligt fordelt. . - Udfordringen handler ikke om, at der bliver født for mange i Afrika. For det er ikke fordi, at Afrika ikke har ressourcer til at brødføde 2 mia. mennesker, det handler om at andre lande vil have de ressourcer til deres egen befolkning. I USA og Europa bor der omkring 15 procent af verdens befolkning, men de bruger 80 procent af verdens ressourcer, siger Mawuna Remarque Koutonin, der er redaktør af SiliconAfrica.com. . Han er en af mange afrikanske stemmer, der er overordentligt trætte af europæisk kritik for dels befolkningstilvækst, og dels at Afri. ka konsekvent beskyldes for at være roden til alt ondt.. Hvad kan Europa gøre?  . Lige nu ikke så meget mere. . At stoppe støtten til de ngo-organisationer, der lige nu har skibe i Middelhavet til at sejle rundt som store redningsbåde, vil ikke betyder meget mere end flere døde. Øget risiko for druknedød vil ikke skræmme mange. Når først flygtninge har klaret sig gennem det lige så farlige Sahara, er der ingen, der vil vende om. Der har også været perioder, hvor der var meget få redningsskibe i vandet, uden at det havde nogen effekt. . Det eneste, der reelt vil gøre en forskel, er at få genetableret Libyen som et egentligt land. I dag er det i kategorien failed state - nærmest uden regeringsmyndighed. . Godt nok har landet langt om længe fået en officiel regering - efter at de i lang tid har haft tre stridende af slagsen; men regeringen har kun meget lidt kontrol med noget som helst uden for hovedstaden Tripoli. Og selvom regeringen i denne uge igen har lovet EU at intensivere deres indsats mod menneskesmuglerne, er det tvivlsomt, om det lykkedes. Foreløbigt har den den libyske kystvagt i juni fået fire patruljebåde fra Italien, ligesom unionen også har lovet millioner af dollars. . - Vi mødes, vi snakker, vi tager beslutninger, men i virkeligheden sker der aldrig noget, lyder beskeden fra Tarek Shanbour fra kystvagten ifølge Reuters. . At EU vil have den stærkt tvivlsomme regering i Tripoli til at løse problemet er heller ikke uden problemer. . For præcis ligesom tilfældet er med menneskesmuglerne, er det også velkendt, at regeringen ikke gør noget som helst for at sikre flygtningene. Forholdene i de lejre, som regeringen driver, er ligeledes under al kritik, og Amnesty International har i denne uge på det skarpeste advaret mod at samarbejde for tæt med regeringen.. Det er også delvist på grund af forholdene i Libyen, at man reelt ikke bare kan vende flygtningeskibene og returnere dem. Det vil trods alt være at gå over grænsen for hykleri, for det ville være i strid med alle menneskerettigheder, men at man ikke gør det, skyldes ikke kun international lov og høj moral: EU har i den grad brug for Libyen, og derfor skal de ikke fornærmes. . En anden gammel traver af et løsningsforslag er også dukket op igen. Nemlig den om at EU skal oprette lejre i Afrika, og lave asylbehandling der. . Seneste var det Socialdemokratiet, der var ude med den melding, og ville pålægge regeringen at arbejde for sagen. Det er ikke andet end indenrigspolitiske spil for galleriet og dukker op med jævne mellemrum, både her og i andre EU-lande. . Dengang Socialdemokratiet havde regeringsmagten kom præcist det samme krav fra Venstre, og resultatet var præcist det samme: Der skete ingenting, og det kommer der næppe nogensinde til at gøre, og at forslaget bliver ved med at dukke op, handler kun om, at politikere gerne vil demonstrere en fast hånd og handlekraft. Meget mere end de vil demonstrere, at de har indsigt i virkeligheden. . For selvom det umiddelbart kunne lyde som en let måde at eksportere fattigdommen hjem, så er det i virkeligheden den allermest umulige. . Alene den første udfordring, nemlig at finde et land, der vil huse lejren, er voldsomt stor. . Ingen af de mange gange, forslaget har været nævnt, er der peget på et konkret land. Det skyldes næppe kun manglende geografi-kundskaber, nok i lige så høj grad, at forslagsstillerne godt ved, at landet ikke findes. . For en sådan lejr vil have en voldsom tiltrækningskraft og ville ende som en millionby uden højhuse og motorveje, men med kilometer af støvede grusveje og telte i tusindvis beboet af mennesker, hvoraf de fleste ikke kan komme videre. . En sådan lejr vil være en voldsom udfordring for alle verdens lande, og selvom EU højt og helligt ville love at betale udgifterne, ville det slet ikke være i nærheden af at kunne overbevise hverken regeringer eller folket i de nordafrikanske lande om fornuften i ideen. . For heller ikke i Nordafrika er flygtninge/ migranter fra sub-sahara videre populære. Folkestemningen der er stort set som i Europa, og selvom de forskellige styrer i Marokko, Tunesien, Egypten og Algeriet ikke lige frem kan kaldes demokratiske, så vil de gerne have flertallet bag sig. . Men hvis det trods alt skulle lykkedes at åbne en lejr, så ville der lynhurtigt opstå et andet og endnu større problem, hvis det skulle blive muligt at søge om asyl på det afrikanske kontinent. Der er i dag flere millioner mennesker fra konfliktramte områder, der i henhold til den nuværende lovgivning og gældende konventioner vil kunne få asyl i Europa. Alene fra det krigshærgede Sydsudan vil der være mindst et par millioner, der uden problemer vil kunne få asyl her; forudsat at de altså kom til Europa..  Men det gør de ikke. De er alle ludfattige, mange er traumatiserede, og i dag bor de i kolossale lejr-områder i Uganda og omegn. Men hvis der skulle komme et kæmpeasylkontor på kontinentet, vil det rykke betydeligt ved tingenes tilstand: Billetprisen ville rasle ned, hvis ikke den skulle inkludere transport gennem uvejsomme Sahara og ud i Middelhavet. .