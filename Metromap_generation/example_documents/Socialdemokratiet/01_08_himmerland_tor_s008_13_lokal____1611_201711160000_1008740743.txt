Valgmøde flyttede unge stemmer. HOBRO: Stod det alene til eleverne på handelsgymnasiet, ville det kommende byråd bestå af et blåt flertal. Det viste en optælling, som Tradium havde foretaget, inden de tog hul på et vælgermøde, hvor spidskandidaterne fra samtlige partier var indbudt.. Der var lidt bøvl med omregning til procent, men af de 169 stemmer, der var afgivet var 96 placeret på den blå side. En optælling efter halvanden times valgmøde viste dog, at vælgermøder måske har en effekt. . En enkelt kandidat fik omvendt en del vælgere, mens et stort parti måtte sande en vælgerflugt.. Fælles campus i Hobro. Onsdagens valgmøde var for de unge vælgere. Enkelte er endnu ikke stemmeberettiget, mens andre går til valg for første gang. Og det var blandt andet uddannelse og transport, de unge vælgere, gerne ville spørge til.. En fælles uddannelsescampus i Hobro har fra tid til anden været diskuteret politisk, og den ild blev der pustet til på valgmødet.. - Det vil være en kæmpe gevinst, hvis man havde et samlet campusmiljø i Hobro. Det vil medføre caféliv og måske vil flere vælge Hobro fremfor Støvring og Randers, lød det fra borgmesterkandidat Leif Skaarup (S).. - Det er helt bestemt en spændende idé, medgav Liberal Alliances Bo Ritterbusch.. Jan Andersen (DF) kunne oplyse tilhørerne om, at et særligt udvalg ser nærmere på byudvikling i Hobro. Her er en fælles campus et af fokuspunkterne.. Siddende borgmester Mogens Jespersen (V) fortalte, at der hvor man gerne vil placere en uddannelsescampus, der er grunden udlejet til minimum 2024.. - Så det bliver i hvert fald ikke Jeres studietid, at det kan lade sig gøre, sagde han fra panelet.. Han mindede tilhørerne om, at kommunen har 46 millioner kroner til anlæg om året. Mange af pengene de næste par år allerede er øremærket til renovering af sportshaller.. Gratis transport til studerende. I forbindelse med uddannelse blev transportudgifter også diskuteret. Et buskort koster de studerende 1200 kroner i kvartalet, og derfor ville de høre, om politikerne mente, at det er fair.. Det mente SF’s Thorbjørn Boldsen bestemt ikke.. - Der skal være fri og lige adgang til uddannelserne, og derfor vil det være godt med gratis bustransport for de studerende, sagde han.. Det bakkede Radikales Casper Hedegaard op om.. - Hvor skal pengene komme fra? spurgte Mogens Jespersen (V).. Det viste hverken SF, eller Radikale, men Casper Hedegaard lovede at undersøge, hvad der kan lade sig gøre, hvis han bliver valgt.. - Jeg kender ikke beregningerne, men vi skal sikre, at folk har mulighed for at bryde den sociale arv, hvis det indebærer gratis transport, skal vi se på det, sagde han.. Jens-Henrik Kirk (Konservative) slog på tromme for, at man skal omfavne den teknologiske udvikling, og se på muligheder for førerløse busser, der kan fragte elever fra kommunens yderpunkter til Hobro.. - Man kan også undersøge muligheden for delebilsordninger, som kan sikre, at elever fra eksempelvis Øster Hurup kan komme til deres uddannelse, sagde han.. Melanie Simick (Alternativet) glædede sig over muligheden for at høre, hvad der optager kommunens unge, og hun ærgrede sig over, at der kun er valgmøder hvert fjerde år.. - Vi burde holde møder en gang om året, så vi kan høre, hvad I har af ønsker. Vi kan ikke love at gøre noget ved det, men det vil være godt at vide, sagde hun.. Godt møde. En af tilhørerne til onsdagens valgmøde var 18-årige Andreas Buus, der sætter krydset for første gang på tirsdag. Han har besluttet, hvor det sættes.. - Men det var alligevel spændende at høre, hvordan pengene, som der ikke er for mange af, bliver prioriteret, siger han, og opfordrer sine jævnaldrende til at komme til stemmeboksene.. - Man kan gøre sin indflydelse gældende, og hvis man ikke stemmer, har man heller ikke ret til at brokke sig efterfølgende, siger han.. Ifølge den interne stemmeoptælling var Casper Hedegaard den store vinder. Han gik fra ni stemmer før mødet til 21 efter mødet. Omvendt måtte Socialdemokratiet sande, at 11 færre havde sat krydset i anden omgang. . Flertallet var stadig blåt..