DF nu indlemmet i magtens selskab. HOBRO: Det handler i sagens natur om erhvervspolitik, når Dansk Byggeri Mariagerfjord onsdag 25. oktober inviterer medlemmerne til den traditionelle tvekamp på Theaterrestauranten mellem kommunalvalgets tunge aktører.. Men denne gang blæser der tre politiske vinde mod de sædvanlige to.. Dansk Folkeparti med tre mandater har nemlig vokset sig så store, at partiet er fundet værdig til en plads i det politiske panel - sammen med de klassiske spidskandidater fra Venstre og Socialdemokratiet. - Vi har jo aldrig lagt skjul på, at vi helst vil diskutere politik med dem, som har magten i Mariagerfjord - altså de to store partier.. Røsten fra øst. - Men ved det seneste valg voksede Dansk Folkeparti sig så store, at de reelt udgør tungen på vægtskålen.. - Derfor inviterer vi partiets spidskandidat, Jan Andersen, til at diskutere med borgmester Mogens Jespersen (V) og Socialdemokratiets spidskandidat, Leif Skaarup, begrunder Flemming Madsen, direktør hos Karl Jensen A/S og bestyrelsesmedlem i Dansk Byggeri i Mariagerfjord.. - Dertil har vi jo siden sidste valg for fire år siden skiftet navn fra Dansk Byggeri Hobro - til Mariagerfjord - så også derfor vil vi gerne orientere os lidt bredere og meget gerne høre, hvad man tænker helt ude østpå - altså i Øster Hurup - hvor Jan Andersen kommer fra.. En værdig S-udfordrer. Hvad de tre i erhvervssammenhæng betydende partier skal forholde sig til, ville Flemming Madsen i skrivende stund nødigt afsløre.. - De tre politikere i panelet får formentlig enkelte stikord at forholde sig til, men så heller ikke mere.. - Vi vil ikke høre en lang smøre af velforberedte valgindlæg, men opleve nogle politikere, der her og nu må forholde sig til de spørgsmål, vore medlemmer brænder for at få svar på, betoner Flemming Madsen.. Han ser i øvrigt i Leif Skaarup en socialdemokratisk udfordrer, der vil give Mogens Jespersen kamp til stregen.. - Dels bor der jo flere vælgere i Hobro end i Hadsund, hvor borgmesteren kommer fra - dels har Leif Skaarup et godt netværk.. - Så jeg tror helt bestemt, at Mogens Jespersen må føle sig udfordret, lyder Flemming Madsens udgangsreplik til et valgmøde, der således kan gå hen og blive en spændende omgang.. Debatten onsdag på Theaterrestauranten begynder klokken 16.30. Som altid er der tale om et lukket møde.. Inviteret er alene medlemmer af Dansk Byggeri Mariagerfjord samt håndværksmestrene fra Hobro Håndværkerlaug..