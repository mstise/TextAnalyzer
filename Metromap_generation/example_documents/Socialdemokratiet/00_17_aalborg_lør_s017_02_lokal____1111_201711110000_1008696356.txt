Det er da for dårligt, Golding. CYKELSTI: Onsdag 8. november læser jeg på de lokale sider i avisen: ”Sikrere cykelvej fra Rødhus til Hune” og ved nærmere læsning ser jeg så, at det betyder en såkaldt ”to minus en vej” på 1,5 kilometer.. Øv, altså!. På valgmødet i Brovst Hallen torsdag 2. november svarede Jens Chr. Golding, Socialdemokratiet på mit spørgsmål om flere cykelstier:. ”Du får cykelstier på hele strækningen, Lis”.. Men det gør vi så IKKE, da der som bekendt er otte kilometer fra Rødhus til Hune. Og jeg spurgte i øvrigt om cykelsti fra Kaas til Hune.. Ærlig talt: Det er da for dårligt og for let at kunne sige sådan - velvidende, at det ikke er, hvad kommunen har truffet beslutning om. Jeg synes virkelig, det er for dårligt, at der ikke kan etableres cykelsti på den meget trafikerede vej. Ikke kun af hensyn til os, der bor der fast, men bestemt også for de efterhånden mange cykelturister - ofte både børn og voksne, der cykler på strækningen.. Der køres stærkt, ofte rigtigt stærkt, og vejen er smal og der er ikke megen plads til cyklister, så kære Jens Christian Golding og resten af teknik- og miljøudvalget, der vel står for dette mangelfulde forslag: Det er en ommer..