Opposition får chancen for at danne regering. REYKJAVIK:  Præsidenten i Island, Gudni Johannesson, har givet Katrin Jakobsdottir, der leder Den Grønne Venstrebevægelse, mandat til at forsøge at danne en regering.. Det skriver flere nyhedsbureauer inklusiv Reuters og AFP.. Jakobsdottir bliver den første, der skal forsøge at samle et flertal bag sig efter et mudret resultat af parlamentsvalget lørdag.. Efter at have fået mandat til at indlede forhandlingerne, mødtes Jakobsdottir med Piratpartiet, Fremskridtspartiet, og Socialdemokratiet. De fire partier kan tilsammen mønstre 32 ud af 63 mandater i parlamentet.. Hvis det lykkes de fire partier at finde sammen, vil det endegyldigt betyde, at den siddende regering har tabt valget. Lørdag var landet til valg, efter at regeringen var kollapset.. Partiet Lys Fremtid trak sig fra den borgerlige statsminister Bjarni Benediktssons regering, efter at det kom frem, at hans far havde forsøgt at udnytte sin indflydelse til at få strøget en pædofilidømt ven fra det kriminelle register.. Det fremprovokerede et valg i utide.. Lys Fremtid blev næsten udraderet ved lørdagens valg med kun 1,1 procent af stemmerne. Benediktssons parti, Selvstændighedspartiet, gik 3,8 procentpoint tilbage og fik omkring hver fjerde stemme.. Dermed blev Selvstændighedspartiet også størst. Men det var ikke nok til at få førsteretten til at danne regering./ritzau/.