Det må ikke blive værre . THISTED: Peter Uno Andersen, som er fællestillidsmanden hos slagteriet Tican, der er gået i brechen for Mohamed Diriye Ibrahim, glæder sig over, at Simon Kollerup, folketingsmedlem for Socialdemokratiet, er kommet på banen i Mohamed-sagen. . - Jeg håber på, at Simon bakker op om, at der ikke skal komme nogen yderligere stramninger. Jeg stoler på ham, siger Peter Uno Andersen og fortsætter:. - Men jeg er ikke enig med ham i, at beløbsgrænsen er passende. Den skal ned. Det samme mener Dansk Industri og Venstre, siger Peter Uno Andersen.. Han sætter pris på, at formanden for Thisted Kommunes erhvervs-, arbejdsmarked og kulturudvalg, Niels Jørgen Pedersen (V), giver den landspolitiske retning, der er sat på flygtninge- og asylpolitikken, en verbal bredside. Han kan nemlig ikke se meningen i at sende velintegrerede dansktalende flygtninge og indvandrere hjem.. - Jeg har stor respekt for, at han tager bladet fra munden og sætter det på dagsordenen lokalt, siger Peter Uno Andersen. . Peter Uno håber på, at der fremadrettet bliver vist medmenneskelighed, og at der ikke ændres på reglerne, så situationen bliver værre..    - Vi har vist, hvor svært det er at blive en del af det danske samfund og befolkningen. Det er absolut ikke nemt, og det skal ikke blive sværere, siger Peter Uno Andersen.. Peter Uno Andersen bliver ved med at kæmpe for Mohamed, men vil fremover lægge knap så mange kræfter i arbejdet.. - I øjeblikket kan vi ikke gøre mere, og vi afventer og ser, hvad der sker. Vi har ganske enkelt ikke flere strenge at spille på, så nu kommer der lidt ro på, siger Peter Uno Andersen, som har været igennem nogle hæsblæsende uger. Uger der også har budt på meget personlige angreb på ham selv.. Urimelig debat. Han fortæller, at han har været udsat for personlige angreb på Facebook fra folk, han slet ikke kender. Han har tilmed mistanke om, at nogle af profilerne er falske.. - Jeg er blevet kaldt landsforræder og er blevet svinet til, siger Peter Uno Andersen, som egentlig ikke bryder sig om at fortælle om episoderne.. - Det har simpelthen været så uhyggeligt. Skræmmende at folk opretter en profil og så bare skriver, hvad de vil... uha, siger Peter Uno Andersen, som ikke forstår, at man kan få sig til at angribe andre, mens man selv gemmer sig bag en skærm.. - Jeg forstår ikke det menneskesyn, siger han.. Peter Uno Andersen ønsker ikke at tage kampen op med en politianmeldelse.. - Jeg blokerer dem bare. Men det har været hårdt, siger han.. Leder side 2.