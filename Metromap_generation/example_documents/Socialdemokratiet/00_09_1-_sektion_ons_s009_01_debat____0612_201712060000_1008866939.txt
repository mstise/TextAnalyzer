Demokrati
har en bagside. FLYGTNINGEPOLITIK: Et af demokratiets styrker og problemer er, at der skal et flertal til alt. Problemet består i, at selv en ringe del af befolkningen kan være udslagsgivende, når en stemning laves om til en holdning. . DF og nu Nye Borgerlige tiltrækker omtrent en femtedel af befolkningens stemmer, men bestemmer 100 pct. af holdningerne vedrørende flygtninge og indvandrere. . Vi er således 80 pct. af befolkningen, der må leve med et syn på mennesker med en anden baggrund, der forhindrer det danske samfund i at behandle folk i nød på en anstændig måde. . Hvordan kan det lade sig gøre? . Det er helt enkelt sådan, at partiet Venstre, Liberal Alliance og delvis Konservative sælger Danmarks renommé for at opnå skattelettelser. . Denne ensidige fokusering på, at pengene befinder sig bedst i borgernes lommer, giver fremmedhadet gyldne tider. . Skattelettelser veksles med fremmedhad og en skinger nationalisme. . Sædvanligvis skælder de af os, der ønsker et ”tossegodt” land, ud på DF, hvad der er rigtig god grund til, men hermed overser vi, at det i virkeligheden er de borgerlige skattenægterpartier, der er den egentlige årsag til miseren. . De lader sig afpresse anstændighed for mammon. . Heroverfor står Socialdemokratiet, der for magtens skyld lader sig slæbe med ind i en opportunistisk politik med begrundelsen: “Vi vil beskytte velfærdssamfundet!” . Velfærdssamfundet er imidlertid, i hvert fald som det var tænkt oprindeligt, et samfund, der tager sig af alle og især af dem, der har det sværest. . Ingen kan vel være i tvivl om, at vores nye danskere har det svært og derfor burde behandles med særlig omsorg, men lige præcis her svigter Socialdemokratiet egne idealer. . Umiddelbart skulle man tro, at årsagen hertil er et fravalg af de nye danskere for at beskytte og styrke indsatsen over for de gamle danskere, der også har behov for velfærdssamfundets støtte og indsats, men det lader sig ikke gøre, medmindre man forlover sig med dem, der ønsker nydanskerne hen, hvor peberet gror. . Anstændighed er derfor blevet et spørgsmål om matematik, og matematik er som bekendt følelsesløs!.