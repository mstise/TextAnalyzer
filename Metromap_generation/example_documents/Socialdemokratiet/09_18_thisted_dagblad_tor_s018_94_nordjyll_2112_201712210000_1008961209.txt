Arne Boelt bliver formand . NORDJYLLAND: De nordjyske kommuner får ny frontfigur efter valget. En række partier, der sidder på flertallet i det kommende kommunekontaktråd, peger på Hjørrings borgmester, Arne Boelt (S), som formand i de næste fire år.. Siden 2013 har Arne Boelt været næstformand i et tæt samspil med formanden, borgmester Mogens Christen Gade (V) fra Jammerbugt. Sidstnævnte er Venstres bud på en næstformand, men først på et møde umiddelbart efter nytår afgør den borgerlige valggruppe, om kabalen skal ende sådan. . Hverken Boelt eller Gade har lagt skjul på, at de gerne fortsætter makkerskabet, uanset om formands- og næstformandskasketterne bytter ejermand. Arne Boelt tvivler på, at man vil mærke den store forskel i forhold til i dag:. - Mogens og jeg har fungeret som et formandskab, hvor begge har været lige meget i spil, og jeg agter at følge samme spor som formand. Vi har været og er enige om, at kommunekontaktrådet ikke primært skal være et politisk organ, men et samarbejdsorgan, hvor vi i en god dialog prøver at finde sammen om det, der er bedst for hele Nordjylland og derved får mere ud af det alle sammen, siger Arne Boelt.. Tilsvarende siger Mogens Gade, at det for ham og for Venstre ”kunne være en fin løsning,” hvis han og Arne Boelt fortsætter som formandskab. . - I al ubeskedenhed synes jeg, vi har været et udmærket makkerpar. Så jeg vil gerne være næstformand, hvis kabalen ender sådan, siger Jammerbugts borgmester.. Det stærkeste hold. Når begge taler om en kabale, skyldes det, at også en række andre poster er i spil og skal besættes. Det handler ikke mindst om ledelsen af de to institutioner Business Region North Denmark og Væksthus Nordjylland. Begge steder har Thisteds afgående borgmester, Lene Kjelgaard Jensen (V), været formand i indeværende periode.. Flertals-valggruppen bag Arne Boelt - som udover Socialdemokratiet tæller Enhedslisten, SF, Radikale Venstre, lokallisterne og Alternativet - ønsker ikke for enhver pris at ”tage det hele”.. - Vi vil helst sætte det stærkeste hold i forhold til alle de kompetencer, der er i hele Nordjylland. Og vi mener virkelig, at vi skal gå efter at finde de stærkeste kræfter uanset partifarve. Det handler ikke bare om at fordele nogle formandsposter, siger han.. Også posten som formand for Nordjyllands Beredskab, som Arne Boelt i dag besætter, indgår i kabalen.. Et af spørgsmålene synes at være, om de to medlemmer af formandskabet kan, bør og vil bestride nogle af de øvrige poster også, eller om de skal besættes af andre, primært fra kredsen af borgmestre. . Det har Arne Boelt i første omgang fået mandat af sin valggruppe til i de kommende uger at overveje i en dialog med repræsentanter for den borgerlige valggruppe. . NT-formandspost i spil. En af de poster, der også skal besættes, er formandsposten i Nordjyllands Trafikselskab. Her har formanden siden 2007, borgmester Thomas Kastrup-Larsen (S) fra Aalborg, som tidligere omtalt i NORDJYSKE meddelt, at han ikke ønsker genvalg. Det ligger i kortene, at det er Socialdemokratiet, der skal besætte posten igen.. - Og i den socialdemokratiske gruppe af nordjyske kommunalpolitikere er vi enige om, at eftersom Aalborg Kommune har 40 pct. af NT’s kørsel, er det logisk, at det fortsat er en politiker derfra, der besætter posten, siger Hjørrings borgmester.. Gruppen peger derfor på den nuværende formand for den socialdemokratiske byrådsgruppe i Aalborg, Nuuradiin S. Hussein, som fremtidig formand for det nordjyske trafikselskab, oplyser Arne Boelt..