9. klasse skal lave praktisk projektopgave. INDLAND:  Det skal gøres muligt at aflevere en praktisk udgave af projektopgaven i 9. klasse i landets folkeskoler, mener et politisk flertal. . På den måde kan skoleelever prøve kræfter med praktisk arbejde som eksempelvis tømrer og elektriker - og måske få øjnene op for erhvervsskolerne. Det skriver Berlingske. . I dag søger tre ud af fire unge mod gymnasiet efter folkeskolen, samtidig med at manglen på faglært arbejdskraft bliver stadig større..  Forslaget fra SF støttes af Socialdemokratiet, Dansk Folkeparti og De Radikale. Også regeringen er åben over for idéen.. - Der er brug for en projektopgave, som fokuserer mindre på det boglige og mere på det, man kan skabe med hænderne, siger undervisningsordfører Jacob Mark (SF) til Berlingske og fortsætter:. - Den primære tanke er at skabe en bedre folkeskole for de elever, der savner fokus på andet end det boglige. Derudover håber jeg, det kan føre til, at flere elever får indsigt i, hvad det vil sige at gå på en erhvervsskole og få lyst til at gå den vej. Det har vi virkelig brug for.. I 9. klasse laver eleverne en projektopgave, der udarbejdes over fem dage. Opgaven munder ud i en skriftlig rapport, en film eller en powerpoint-præsentation, der skal fremvises og bedømmes.. Erhvervsuddannelsesordfører Mattias Tesfaye (S) bakker op om forslaget.. - Jeg kunne godt tænke mig, at vi i højere grad får brugt de sidste år i folkeskolen til at gøre eleverne mere skarpe på, hvor deres talenter ligger. Der er nogle, der alt for sent finder ud af, at de har nogle meget efterspurgte evner, siger han til Berlingske.. DF’s folkeskoleordfører, Alex Ahrendtsen, er også klar til at kigge på en praktisk udgave af projektopgaven - særligt hvis den kunne være med til at få flere til at vælge erhvervsskolerne.. Også De Radikales Sofie Carsten Nielsen finder forslaget glimrende.. - Det er vanvittigt synd, når de unge havner stillesiddende på en stol, som de kunne have høvlet eller designet. Unge skal kunne bruge hænder og hoved på samme tid, hvis de har lyst og potentiale. Og det kan SFs forslag hjælpe med, siger hun.. Ifølge formanden for Danske Skoleelever, Jakob Bonde Nielsen, er idéen rigtig, rigtig god.. - Vi har faktisk ikke særlig mange praktiske fag. Og når man kommer op i overbygningen, udskolingen, så stopper alt, der har med praktisk at gøre. Alle kreative fag stopper omkring 6. klasse, siger Jakob Bonde Nielsen.. Wisti Pedersen, næstformand i lærernes faglige forening Håndværk &amp; Design, kalder forslaget ”fantastisk”. . Men det bliver kun en succes landet over, hvis man konverterer håndværk og design-valgfaget til et toårigt obligatorisk fag i folkeskolen, tilføjer han.. - Det vil øge den praktisk dannelse generelt i samfundet, men også løse så at sige alle de praktiske udfordringer, som forslaget medfører for folkeskolen og samarbejdspartnere, siger Wisti Pedersen.. Undervisningsminister Merete Riisager (LA) forslaget til den nye projektopgave for ”et konstruktivt forslag” i debatten om at styrke det praktiske element i de ældste klasser i folkeskolen..