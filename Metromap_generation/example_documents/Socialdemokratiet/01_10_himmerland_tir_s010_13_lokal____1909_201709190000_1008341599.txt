Allan Busk stiller     op i spidsen igen. REBILD: Den Sociale Fællesliste har trukket det lidt med at melde ud om sin spidskandidat til kommunalvalget i november, men nu står det klart, at det igen bliver Allan Busk, der står øverst på listen.. - Da vi havde opstillingsmøde og generalforsamling i foråret, havde jeg jo to job, men nu har bestyrelsen peget på mig som spidskandidat, og jeg har sagt ja, siger Allan Busk, nuværende 1. viceborgmester i Rebild.. Han var nemlig i en periode både næstformand for 3F Aalborg og konstitueret formand for 3F, men siden er han blevet valgt til ny 3F-formand og er blevet aflastet af en ny næstformand.. Et spidskandidatur til kommunalvalget betyder sædvanligvis, at man også kalder sig borgmesterkandidat, men hertil siger Allan Busk bare:. - Jo, jo, men det er alle spidskandidater vel. Og som udgangspunkt støtter vi selvfølgelig os selv til borgmesterposten.. Til gengæld vil han ikke lægge sig fast på, hvem Den Sociale Fællesliste eventuelt kunne finde på at støtte eller ikke støtte som borgmester blandt de øvrige kandidater til posten denne gang.. Tavlen viskes ren. Forud for kommunalvalget i 2013 garanterede Allan Busk ellers, at ”ingen stemme på os går til en Venstre-borgmester”.. Og han har også for nylig under endnu et politisk sværdslag i byrådet erklæret, at han har trukket støtten til den nuværende radikale borgmester, Leon Sebbelin, som Den Sociale Fællesliste indgik konstitueringsaftale med i 2013.. - Jo, men når tavlen bliver vasket ren ved valget, har vi jo en helt ny situation. Vi udelukker ikke nogen på forhånd. Hvis der i løbet af valgnatten viser sig en, der kan samle byrådet, og en, der tør være borgmester, så vil vi støtte vedkommende. For det er de to ting, der er alfa og omega for os. Men skulle det blive Sebbelin igen, så kommer vi den her gang til at stille større krav til, hvordan arbejdet i byrådet skal foregå. Som det ser ud nu, tror jeg nu ikke, det bliver relevant, siger Allan Busk.. Den Sociale Fællesliste har i alt 12 navne på sin netop indleverede kandidatliste, seks mænd og seks kvinder. Efter Allan Busk kommer de tre andre nuværende byrådsmedlemmer: Klaus Anker Hansen, Lars Hørsman og Rasmus Rask. Derefter de to nuværende suppleanter, Helle Kanstrup og Gitte Meldgaard. Og så er der trukket lod om rækkefølgen af de følgende seks kandidater, som alle er nye: Mads Madsen, Maybritt Toft Pedersen, Henrik Bundgaard, . Mette Olesen, Anne Lund Gormsen og Helle Heidi Jensen.. Valgforbund med Ø. I øvrigt har Den Sociale Fællesliste været nødt til at skifte listebogstav, fordi Å siden 2013 er blevet overtaget af Alternativet på landsplan, og det rangerer højere end lokale bogstavbetegnelser. Den Sociale Fælleslistes nye bogstav på stemmesedlerne i Rebild Kommune bliver L.. Når det gælder valgforbund, forbindes det nye bogstav så lidt festligt til ”Ø-L”. Enhedslisten (Ø) har nemlig indgået teknisk valgsamarbejde med Den Sociale Fællesliste. I øvrigt i lighed med 2013, hvor man dog også havde SF med.. SF er denne gang i stedet gået i valgforbund med Alternativet og Socialdemokratiet. . - VI har haft følere ude til SF igen, men de har ikke haft et ønske om et samarbejde denne gang, og det tager vi ad notam. Det er jo også kun et teknisk valgsamarbejde, vi har aftalt med Den Sociale Fællesliste, selv om det faktisk har vist sig, at vi har nogle fællesnævnere i en række politiske sager. Men vi har hver vores borgmesterkandidat, og jeg er Enhedslistens, siger Bent Skovgaard Olsen..