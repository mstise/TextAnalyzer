Østergaard håber på ny SR-regering. ODENSE: - Det er vores ambition at gå i regering. Men vi går i regering for at gennemføre vores politik. Ikke opgive den. . Sådan lyder det fra Radikale Venstres leder, Morten Østergaard, i forbindelse med partiets sommergruppemøde i Odense.. Ønsket om en ny SR-regering harmonerer dog ikke med, at S og RV fortsætter i hver sin retning, når det gælder udlændingestramninger, økonomiske reformer og forholdet til EU.. Torsdag tog Radikale Venstre endnu et skridt væk fra den tidligere regeringspartner med et forslag om at sænke den såkaldte beløbsgrænse for, hvor meget man skal tjene for at kunne komme til Danmark og arbejde. . Den har Socialdemokratiet lige hævet sammen med Dansk Folkeparti for at sikre, at udlændinge ikke tager job fra danskere. . I det hele taget ser Socialdemokratiet ikke behov for reformer af arbejdsudbuddet, mens RV ser det som en af de største udfordringer og ærgrer sig over, at Folketingets største parti har afvist at hæve pensionsalderen.. - Vi gør os ingen illusioner om, at vi skal bestemme politikken fra A til Z i en ny regering. Vi tager bestik af, hvilke udfordringer vi står over for og præsenterer radikale løsninger på dem, siger Morten Østergaard.. Med så grundliggende uenigheder på udlændinge og økonomi, som er de måske to største politiske emner lige nu, er det så overhovedet realistisk, at I kommer i regering med Socialdemokratiet?. - Mit udgangspunkt er, at det ikke er realistisk for Danmark at fortsætte med den kurs, vi har. Jeg mener ikke, at vi er væsentlig bedre klar til den næste flygtningekrise, hvis der går hul på Italien, fordi der hverken nationalt eller internationalt er taget de skridt, der skal til. . - Jeg synes, vi har alt for lidt fokus på at få flygtninge og indvandrere i arbejde. Og vi kommer alle til at forholde os til, at både virksomhederne og velfærdsinstitutionerne kommer til at mangle folk i de kommende år. . - Vi accepterer ikke, at man stikker hovedet i busken og lader, som om problemerne ikke er der, siger Morten Østergaard. .