Nye underskrifter for møller. THY-HANNÆS: Konrad Sejersbøl fra Gettrup afleverede mandag eftermiddag 182 underskrifter til Thisted Kommunes borgmester, Lene Kjelgaard Jensen (K).. Underskrifterne er en påmindelse om, at der er mange i Ydby-området, der ønsker, at mølleprojektet i Sindrup fortsat skal være en del af vindmølleplanen for Thisted Kommune.. Underskriftslisterne med overskriften ”Vi siger JA til vindmøller i Sindrup ved Ydby og JA til grøn og CO2 neutral energi” blev lagt ud i butikker i området op til denne weekend.. Peger kun på Tagmarken. Det skete efter, at det stod klart, at Socialdemokratiet og Det Konservative Folkeparti har taget en ny holdning i debatten og nu kun peger på Tagmarken ved Hillerslev som et område, hvor der kan opstilles møller.. Konrad Sejersbøl bor omkring tre kilometer fra det område, hvor der er forslag om opstilling af seks møller.. Han er en af dem, der har en gammel mølle, der i stedet skal pilles ned - og han er derfor interesseret i at købe anparter i en af de nye møller.. Konrad Sejersbøl har deltaget aktivt i debatten længe og siger, at fronterne mellem modstandere og tilhængere er trukket skarpt op og ”tonen er blevet skinger”. Faktisk har han tidligere oplevet, at tilhængere har været bange for at sige deres mening åbent.. - Det er ganske overraskende, at så mange nu tør at stå åbent frem og sige ja, lyder det fra Konrad Sejersbøl.. Under høringsperioden i forsommeren blev der samlet 137 underskrifter ind til fordel for projektet i Sindrup, og der var samtidig 291 underskrifter imod projektet. Konrad Sejersbøl siger, at de nye underskrifter for 90 procents vedkommende er indsamlet under postnummer 7760 (Hurup).. Lige til højrebenet. Han synes, at det ligger lige til højrebenet for politikerne at sige ja til projektet i Sindrup, der i modsætning til de øvrige projekter er lokalt forankret.. - Jeg håber, at politikerne besinder sig og siger ja. Alt andet er utroværdigt.. - Vi skal have noget at leve af i fremtiden, så vi skal tage os sammen og bruge de muligheder, der er her i vores del af landet, siger han..