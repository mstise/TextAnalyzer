En ny politisk kraft. SOCIALDEMOKRATIET: Mette Frederiksen bliver jævnligt kritiseret for sin stramme indvandrerpolitik, også her i NORDJYSKE. Hun har, siger kritikerne, opgivet den rigtige humanistiske socialdemokratiske politik bare for at konkurrere med Dansk Folkeparti om stemmer ved at være hård på indvandring.. Kritikerne kan have flere grunde til deres kritik. Nogle af dem føler sikkert stærkt for denne verdens fattige og forfulgte. Andre bygger deres kritik på en analyse, som siger noget i denne retning: Den hårde holdning til indvandrere er et resultat af arbejdsløshed og stramninger i de offentlige budgetter, især efter finanskrisen i årene 2007-09. Men det er forbigående, og når der igen bliver fuld beskæftigelse, kommer almindelige mennesker til fornuft og bliver igen mere tolerante. Derfor skal Mette Frederiksen ikke ændre Socialdemokratiets politik.. SPØRGSMÅLET er bare om analysen holder. . For det første kan man bemærke at der også var støtte til en stram indvandrerpolitik før finanskrisen. . For det andet kan man se, at de indvandringskritiske partier i Europa har stået stærkest i de lande, som finanskrisen ikke ramte så hårdt (Danmark, Holland, Østrig og Schweiz), mens disse partier omvendt spiller en lille rolle i hårdt ramte lande som Irland, Grækenland, Portugal og Spanien.. EN ALTERNATIV forklaring er at en stram indvandrerpolitik kun er en del af en ny, stor politisk bevægelse i den vestlige verden: I 70’erne og 80’erne blev mellemlagene i Vesten så rige, at de ikke behøvede bekymre sig så meget om penge og arbejde. De fik længere uddannelser, og de gik ind for nogle nye værdier: selvstændighed, samfundskritik, afvisning af traditionelle autoriteter, flere individuelle rettigheder, andre samlivsformer, større seksuel frihed og tolerance, multikulturelle samfund og åbne grænser osv.. GENERATIONEN omkring Svend Auken prøvede at gøre Socialdemokratiet til et bredere parti ved at tage disse værdier til sig. Så kunne partiet omfavne både de klassiske arbejdervælgere og de nye mellemlag.. Men i 90’erne og 00’erne kom modreaktionen, og en ny politisk kraft er vokset frem. . EN STOR gruppe borgere oplevede at deres traditionelle værdier og livsstil blev angrebet og latterliggjort. De brød sig ikke om have naboer, der ikke kunne dansk, og som ikke gav hånden til forældremøder i skolen. De syntes, det var træls med kriminelle fra Østeuropa eller indvandrerkvarterer. Bandekrige gjorde deres kvarterer usikre. De havde måske ikke noget imod homoseksuelle, men regnbueparader i gaderne og de samme menneskers erobring af Melodi Grand Prix’et stødte dem. De oplevede, at globaliseringen flyttede deres job væk. De syntes, det var underligt på restauranter at møde tjenere der kun taler engelsk. De var glade for Danmark og Dannebrog og blev kede af det når andre latterliggjorde deres land og deres følelser for det. De gad ikke høre på smagsdommere eller andre eksperter, der taler et kunstigt og svært sprog. Det irriterede dem, når religionshistorikere i Politiken og på tv fortalte, at religion er latterligt, og kristendommen er en særlig latterlig religion.. Og endelig begyndte de at tvivle på at der var en fremtid for dem, for deres børn og deres værdier i det land hvor deres slægt altid havde boet.. Disse værdier er alle forskellige fra Svend Auken-generationens værdier, og nogle af dem er også anderledes end Socialdemokratiets traditionelle værdier. Men mange af dem der tænker sådan, er Socialdemokratiets traditionelle vælgere.. METTE Frederiksens opgave er at samle også nogle af disse vælgere omkring et Socialdemokrati, der mere ligner H.C. Hansens og Anker Jørgensens parti end Svend Aukens. Det kan hun formodentlig godt få succes med, fordi hun under sin opvækst her i Aalborg selv er blevet næret af partiets dybere rødder. Hvis hun ikke gør det, bliver Socialdemokratiet et parti på størrelse med Enhedslisten, Alternativet eller De Radikale - de tre partier i Folketinget, som forsvarer mellemlagenes værdier fra 70’erne. De fik ved valget i 2015 17,2 pct. af stemmerne. Hvis Socialdemokratiet ender som et af småpartierne, har det svigtet sin historiske rolle som den brede masseparti for den halvdel i samfundet, som ejer mindst, og overladt hele den politiske magt i Danmark til blå side i Folketinget..