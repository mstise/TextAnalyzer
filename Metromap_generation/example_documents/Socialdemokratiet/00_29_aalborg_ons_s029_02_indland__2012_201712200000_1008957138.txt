Partier vil sende flere hjem. KØBENHAVN: Stop bådene i Middelhavet. Og sejl migranter og flygtninge tilbage til lejre i Nordafrika.. Man skal ikke gå ret langt tilbage i tid, før den melding var utænkelig fra andre end Dansk Folkeparti. Men nu kommer den fra SF, og partiet står ikke alene.. I de seneste uger har flere partier skærpet deres meldinger i udlændingepolitikken. . Et stop eller næsten stop for spontan asylsøgning samt flere hjemsendelser har eksempelvis vundet fodfæste hos Venstre og Socialdemokratiet.. Da SF’s gruppeformand Jacob Mark tirsdag præsenterede partiets nye asyludspil, sagde han:. - Hele tanken om, at det skal være lettest at få asyl, hvis man kommer spontant, skal vi væk fra.. SF foreslår opsamlingsskibe, der skal samle asylansøgere op på Middelhavet og sejle dem hen til de FN-drevne asyllejre. Herfra kan de så søge asyl. SF lægger op til, at Danmark årligt skal tage 5000 kvoteflygtninge direkte fra lejrene. . Hvis det lykkes, vil det betyde, at et politisk flertal i Danmark vil kunne afgøre, hvor mange - og hvem - der kommer til Danmark. . Det vil være et markant brud med de senere års asylpolitik. Her kom der eksempelvis i rekordåret 2015 flere end 21.000 personer og spontant bad om asyl i Danmark. . I de kommende måneder ventes EU at aftale et nyt asylsystem. Hvis det lykkes at få kontrol over EU’s ydre grænser, venter der dog et opgør på Christiansborg om, hvor mange kvoteflygtninge Danmark skal tage. . Det bliver igen understreget onsdag. Her ventes et flertal at vedtage et lovforslag fra udlændinge- og integrationsminister Inger Støjberg (V) om netop kvoteflygtninge..  Formålet med forslaget er at opretholde stoppet for kvoteflygtninge næste år. Socialdemokratiet vil stemme for - eller i hvert fald det meste af S-folketingsgruppen.. Fire skeptiske medlemmer har nemlig ifølge Politiken fået lov til at udeblive fra afstemningen. Det er Mette Gjerskov, Yildiz Akdogan, Daniel Toft Jakobsen og Kirsten Brosbø. . De er ligesom dele af S-baglandet skeptiske over for, at Danmark lukker af for kvoteflygtninge.. Linjen fra S-toppen går dog mod stadig strammere udlændingepolitik. Efter Dansk Folkeparti har bragt hjemsendelser ind på bordet i forhandlingerne om finanslov og skattelettelser, har S og V rykket sig.. Begge statsministerpartier gjorde det i denne uge klart, at de ønsker at sende flygtninge hjem, når der er fred i deres hjemlande. . Praktisk og juridisk bliver det svært at gennemføre hjemsendelser og kontrol af EU’s ydre grænser. . Men ser man alene på retorikken, så har flere partier allerede gennemført det ”paradigmeskifte”, som statsminister Lars Løkke Rasmussen (V) har omtalt..