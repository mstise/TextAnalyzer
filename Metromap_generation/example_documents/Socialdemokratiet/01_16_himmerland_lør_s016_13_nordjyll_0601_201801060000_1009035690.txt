Lønhop kan redde Mohamed Ibrahim. THISTED: - Vi gør alt, hvad vi kan.. Sådan lyder det fra fællestillidsmanden hos slagteriet Tican i Thisted, Peter Uno Andersen. Han har de seneste uger brugt mange ressourcer på at forhindre, at Ticans medarbejder Mohamed Diriye Ibrahim bliver udvist til Somalia. Derfor har man fra Ticans side givet Mohamed Diriye Ibrahim mulighed for at komme på natholdet. Dermed kommer han over den magiske grænse på 417.793,60 kroner om året.. - Fremadrettet får han 420.000 kroner om året, siger Peter Uno Andersen.. Mohamed Diriye Ibrahim begynder på natholdet allerede næste søndag, 14. januar.. - Muligheden opstod, da vi har en medarbejder, som stopper, og vi dermed vil få en ledig plads. Alt skal altså bare prøves, og på denne måde kommer han over den magiske grænse, siger Peter Uno Andersen. . Kattelem. Muligheden for opholdstilladelse øges, hvis man tjener mere end 417.793,60 kroner.. - Advokaten for Mohamed tror, at det gavner Mohamed, og hun er i gang med papirarbejdet, siger Peter Uno Andersen. . Dermed lader det til, at den ene af de to kattelemme står pivåben.. Den anden kattelem er, at hvis Mohamed Ibrahim kan bevise, at han har haft to års uafbrudt ansættelse på slagteriet Tican, ja, så har han mulighed for at få opholdstilladelse på den konto også. Indtil nu har Mohamed Ibrahim arbejdet 19 måneder på fuld tid hos Tican. Mens hans klagesag bliver behandlet, arbejder han videre, og disse arbejdsdage kommer til at tælle med.. Flere underskrifter. Sagen om Mohamed er over jul og nytår blevet kendt i hele Danmark. Flere og flere klikker også ind på skrivunder.net for at give deres mening til kende.. - Det er simpelthen gået over al forventning. Antallet af underskrifter vokser hele tiden, og folk deler og deler. Det er fantastisk, siger Peter Uno Andersen, som dog må erkende, at det er ikke alle, der er lige glade for det der med elektroniske underskrifter.. - Derfor laver vi også underskriftindsamlinger i forretninger i de mindre bysamfund her omkring. Specielt i Hundborg, hvor Mohamed jo bor, siger Peter Uno Andersen.. Sagens kerne at, det for mange ikke giver nogen mening at udvise Mohamed Diriye Ibrahim, som er velintegreret, betaler skat, taler sproget og ganske fint kan forsørge sig selv og sin familie.. - Åbenlyst dumt . Det har blandt andre fået den lokale folketingspolitiker Simon Kollerup (S) til at tage sagen op med kolleger på Christiansborg. Hermed får han opbakning fra Andreas Steenberg, som er folketingsmedlem for Radikale Venstre i Midt- og Vestjylland, der vil spørge integrationsminister Inger Støjberg (V) om, hvorfor Mohamed Ibrahim fra Hundborg ikke må blive. . Den radikale politiker mener, at netop Mohamed har vist, at han kan og vil.. - Det må være muligt at lave regler, hvor lykkeriddere og folk, der vil leve på nas kan sendes hjem, mens folk, der arbejder og vil noget, kan blive. Vi har brug for arbejdskraft og særligt i landdistrikter som Midt- og Vestjylland. Derfor er det åbenlyst dumt, at Mohamed Ibrahim ikke må blive, siger Andreas Steenberg (RV).. Folketingsmedlem Torsten Schack Pedersen (V) har også forholdt sig til sagen, men han kaster bolden tilbage til et flertal uden om regeringen med den begrundelse, at det blandt andre var Socialdemokratiet og DF, som var med til at hæve beløbsgrænsen for at kunne få lov til at blive i Danmark. . Folketingsmedlem Ib Poulsen (DF) fra Thisted står 100 procent bag stramningerne..