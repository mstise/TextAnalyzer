Varm linje til Dansk Folkeparti. LÆSØ: - Det bedste, vi kan gøre for Læsø, er at være lydhøre over for, hvad læsøboerne ønsker. Man kan kun leve et fornuftigt liv på Læsø, hvis der er nogle fornuftige rammer. Der er nogle grundlæggende vilkår, som skal være i orden, også i et lille samfund. Dem kan man ikke altid selv klare. Det er her, vi kommer ind i billedet, understreger Dansk Folkepartis formand Kristian Thulesen Dahl.. Han har netop besøgt Læsø for at bakke op om landets første og eneste DF-borgmester, Karsten Nielsen, der kun har tilbragt fire uger på borgmesterkontoret, og møde øens befolkning til en åben snak. . Kristian Thulesen Dahl lagde heller ikke skjul på, at der nu er kommet en tættere tilknytning mellem Læsø og folketingsgruppen på Christiansborg.. Fordele for Læsø. - Det er jo ikke os, der skal bestemme, hvordan livet på Læsø skal leves. Det er jer, der skal gøre os opmærksomme på, hvad Læsø har brug for, og når vi nu har fået en DF-borgmester på øen, vil han altid have en direkte varm linje ind til os i Folketinget. Jeg har sagt til Karsten, at han bare skal sige til. Det er fordelen ved at være i et parti.. - Nu vil vi i hvert fald nok komme rendende noget tiere, tilføjede Kristian Thulesen Dahl.. På Læsø overhalede Dansk Folkeparti både Socialdemokratiet og Venstre ved Folketingsvalget i 2015, og han er glad og stolt over, at partiet har fået sin første borgmester - også selvom det er landets mindste kommune. Han var irriteret over at blive interviewet umiddelbart efter kommunalvalget af en DR-journalist, der betegnede borgmesterposten på Læsø som ”symbolsk”.. - Sådan noget kan jeg simpelthen ikke have. Det hedder jo Danmarks Radio og ikke Københavns Radio.. DF og mærkesager. Dansk Folkeparti er landets næststørste parti, men den store opbakning kom ikke til udtryk med flere borgmesterposter efter kommunalvalget i efteråret.. - Kommunalvalg er snarere et personvalg. Vi har kun eksisteret i 23 år, men i mange kommuner sidder der borgmestre fra S, V eller K, som har beklædt posten i årevis. Vi har mange medlemmer i byråd, som gør et godt arbejde, selv om de ikke er borgmestre. . - Noget andet er, at mange vælgere ser os som et folketingsparti og hovedsageligt forbinder DF med udlændingepolitik. Trods det, at vores mærkesager i lige så høj grad omfatter velfærdspolitik, ældrevelfærd og udligning, forklarer Kristian Thulesen Dahl.. Med besøget på Læsø signalerede partiformanden samtidig, at en af DF’s mærkesager er at brede Danmark ud i alle hjørner af landet. . - Vi vil gerne have, at der skal være en større grad af lighed mellem kommunerne, men der er en skævvridning, og desværre kommer pengene ikke rigtigt ud i hele landet. Regeringen har lovet at kigge på udligningsreformen, men mit ønske er, at man skal begynde helt forfra.. For Dansk Folkeparti betyder udligning, at alle borgere skal have den samme service, uanset hvor de bor. Det skal være udgangspunktet.. - Læsø kan kun levere en god service til borgerne, hvis der skabes større lighed. Og det skal være sådan, at kommunerne ikke hvert år skal stå på Christiansborg med hatten i hånden.. Nyt fra Christiansborg. Ved mødet med Læsøs befolkning onsdag aften fortalte Kristian Thulesen Dahl om nogle af de seneste begivenheder i Folketinget, blandt andet de langvarige forhandlinger om finansloven. . - Det er svært at tænke tilbage på en lignende situation i dansk politik, kommenterer formanden.. Det er ikke nogen hemmelighed, at Dansk Folkeparti ikke deler ret mange holdninger med Liberal Alliance, men DF’s partiformand mener også, at det lille parti får for stor indflydelse.. - Jeg håber på et tættere samarbejde mellem de tre store partier: Socialdemokratiet, Dansk Folkeparti og Venstre og efter næste valg. Det tror jeg, vælgere vil være tilfredse med. Jeg kan også godt se, at Dansk Folkeparti kan danne regering med Venstre i tæt samarbejde med Socialdemokratiet, siger partiformanden..