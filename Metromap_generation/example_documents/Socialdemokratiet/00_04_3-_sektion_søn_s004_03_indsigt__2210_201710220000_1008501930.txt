Der kan skabes optur i provinsen ... men ... Danmark i balance. Det var budskabet fra regeringen, da den i 2015 startede på at udflytte statslige arbejdspladser. Også SF og Socialdemokratiet bruger de tre ord, når man kigger på deres kommunal- og regionalpolitik.. Men politikernes fine slogan om et Danmark i balance kræver mere end netop fine ord, påpeger fagfolk.. Samfundsforsker Lise Lyck fra Copenhagen Business School (CBS) er en af landets førende eksperter i regionale forhold. Hun har forsket i udligningsordningen samt udgivet bogen ”Udkantsdanmark og sammenhængskraft i Danmark”. Hun understreger, at udligningssystemet er vigtigt i forhold til at skabe et Danmark i balance.. - Udligningen er det helt store element. Hvilke kriterier man skal bruge, og hvordan man skal fordele efter befolkningsandele og aldersfordeling, siger hun. Men som NORDJYSKE har afdækket i den seneste uge, så er der i de senere år sket en glidning i de sociale problemer, som de såkaldte socioøkonomiske faktorer i udligningen ikke tager højde for - eksempelvis, at omkostningstunge borgere som førtidspensionister samt anbragte børn og unge i højere grad findes i provinskommunerne. . Lise Lyck påpeger, at en ordentlig kommunal service er vigtig for borgeres bosættelse. Derfor skal der ændringer til i systemet, men når det er sagt, mener hun også, at det er farligt at reducere diskussionen om balance i Danmark til et spil om penge.. - De fleste kommuner vil meget hellere have hjælp til selvhjælp, end de vil have overførsler. Det er ikke nok bare at overføre nogle midler. Der skal skabes noget for at få et samfund til at fungere, siger hun.. Centralisering. Lise Lyck ser centraliseringen omkring hovedstaden som den vigtigste årsag til, at Danmark vrides skævt, og derfor mener hun, at det er en god idé at flytte statslige arbejdspladser ud. Samme retning mener hun, at uddannelsesområdet bør tage. . - Der er sket en langt større centralisering af uddannelser end nødvendigt. Uddannelsescentraliseringen har en tendens til at dræne områder for de stærkeste kræfter, og spørgsmålet er, om det behøver at være sådan, og det gør det selvfølgelig ikke. Bare se på Aalborg Universitet - hvis ikke I havde haft dét, er det min påstand, at I slet ikke havde været en region i dag, siger hun.. Ud over uddannelse og sundhed nævner hun også infrastruktur og ordentlig internet som vigtige faktorer, når provinsen skal overleve.. - Det er vigtigt at gøre områderne attraktive at bo i. Og det er de ikke, hvis de faldefærdige huse dominerer, siger forskeren og gør sig til fortaler for en udvidelse af den såkaldte nedrivningspulje, der bliver flittigt søgt og brugt af de nordjyske kommuner.. Et folketomt København. Lise Lyck mener, at det nemt kan lade sig gøre at indrette Danmark på en anden måde og undgå fattige områder, der ender i en nedadgående spiral med social slagside og dårlige boliger. Men der skal foretages et aktivt politisk valg, og her trækker hun referencer til et København, der havde det svært i 80’erne.. - Hvis vi går nogle år tilbage, så var København et sted, hvor folk flyttede fra. Og man kunne lave en fremtidsskrivning, hvor København ville blive folketomt i 2036. Sådan gik det ikke. Hovedstadsordningen blev gennemført, og det er et eksempel på en udligningsordning, som blev indført i en situation, hvor forholdene var meget dårlige. Nu er forholdene rigtig gode. Det kan godt være, at det er noget, man skulle tage op i forbindelse med, at man laver en revision. For der er andre dele af landet, hvor det er gået den stik modsatte vej, så hvad skal man så finde på at gøre der, spørger Lise Lyck.. Muligheder i Brønderslev. Det har Brønderslev Kommunes borgmester, Mikael Klitgaard (V), nogle bud på. Han ønsker ikke blot en bedre udligningsordning.. - Vi vil have muligheder frem for begrænsninger. Vi skal også selv bestille noget, så vi udvikler vores område, men det kræver, at vi får muligheder for at flytte vores indkomstniveau, så den nærmer sig de andres, siger Mikael Klitgaard og henviser til, at blandt andet planloven har sat flere begrænsninger for udviklingen i hjertet af Vendsyssel.. - Vi har en havn nede ved Asaa, hvor vi har svært ved at få noget til at ske. Der bliver sat en port i hver gang vi vil have udvikling, men i København kan man få alting til at ske ved havnen. Så det der med at give muligheder i Nordjylland tror jeg faktisk er noget af det allervigtigste, påpeger borgmesteren.. Derfor er han også glad for, at regeringen netop har bebudet en ny runde med udflytning af statslige . arbejdspladser. Brønderslev Kommune har fået placeret en afdeling af Styrelsen for Arbejdsmarked og Rekruttering i Brønderslev.. - Vi fik en jurist fra Aalborg Universitet, som startede heroppe på vores nye statslige arbejdsplads. Hun tog sin kæreste med, der er håndværker, og så er vi i gang med den positive spiral. Det har virkelig givet os et pift. Men vi har for mange små indkomster, og hvis vi ikke får en ordentlig udligning, så får vi ringere skoler og så fortsætter den negative spiral, pointerer Mikael Klitgaard, der også er enig med Lise Lyck i, at infrastruktur og udflytning af uddannelser kan skabe et Danmark i bedre balance.. Mere lighed. Professor Bent Greve fra Roskilde Universitet mener ligesom Lise Lyck, at udligningen er et vigtigt værktøj, når der skal skabes mere lighed i Danmark, og at det i sidste ende er et politisk valg, hvor meget lighed man ønsker i Danmark. . - Når det er sagt, så kan udligning ikke løse det hele. Der er problemer med uddannelse. Der er problemer på en række andre områder, og det kan også være svært at få virksomheder til at lokalisere sig i de områder, så man kan ikke løse problemet via udligningsordninger, men man kan godt bruge dem til at skabe mere ensartede vilkår forskellige steder i Danmark, siger han.. Foreningen ”Danmark på Vippen” består af en række kommuner, heriblandt flere nordjyske, virksomheder samt organisationer og privatpersoner. Foreningen har til formål at ”kæmpe for vækst, velstand og lige vilkår i hele Danmark. Foreningen har dokumenteret, at værdierne i Danmark bliver skabt udenfor storbyerne.. - Det er primært landbrug, søfart og produktionsindustrier, der skaber den såkaldte overskudsgivende nettoeksport. Og der er sgu ikke ret meget landbrug på Rådhuspladsen i København og ikke ret mange skibe, der sejler inde i kanalerne i København, siger Kim Ruberg, der er næstformand i Danmark på Vippen.. Han mener, at den øgede centralisering de seneste 10-20 år har været skadeligt for hvad Kim Ruberg kalder Produktions-Danmark.. - Der findes ikke en pumpeingeniør med respekt for sig selv, der ikke gerne vil arbejde for Grundfos i Bjerringbro. Tidligere ville ægtefællen - og her tænker jeg primært på kvinder, fordi 80 procent af de ansatte i vores eksportvirksomheder er mænd - kunne få et job i undervisningssektoren, i plejesektoren, i sygehussektoren, i offentlig administration, osv. i ”det lokale Danmark”, men alle de job er stort set systematisk fjernet fra provinsen inden for de seneste tyve år og især de seneste ti år, siger Kim Ruberg.. Og når det kommer til erhvervslivet, handler det ifølge den tidligere koncerndirektør i TDC om at skabe de rette betingelser i de områder af landet, hvor der årligt produceres hovedparten af den overskudgivende nettoeksport på 250 milliarder kroner.. - Ellers er alternativet for de virksomheder ikke at flytte til København, Aarhus eller Aalborg for den sags skyld - men at flytte til udlandet. Så vi vil blive et meget fattigt samfund og vil blive tvunget til at sige farvel til vores velfærdssamfund, hvis vi ikke forstår, hvor vores værdier skabes, siger Kim Ruberg.. Præcist system. Men alle eksperter, som NORDJYSKE har talt med, er enige om, at udligningssystemet er første skridt på vejen, hvis skævheden i Danmark skal rettes op, heriblandt også økonomiprofessor Per Nikolaj Bukh fra Aalborg Universitet. . - Jeg forstår den frustration, nogle borgmestre føler. Man har simpelthen et de facto lavere serviceniveau for eksempel målt på, hvad man kan levere af hjemmehjælpstimer. Det er også fuldstændigt korrekt, at skævheden er blevet øget hen over de sidste 10 år på en måde, så man ikke længere kan ignorere, at det er blevet uhensigtsmæssigt, siger han.. Efter Per Nikolaj Bukhs opfattelse skal der ændringer til i udligningssystemet. Han ønsker dog ikke en forenkling af systemet, men derimod bedre objektive kriterier.. - De kriterier, der ligger i udligningsmodellen er ikke mange nok, og de er ikke præcise nok. Samtidig er sammenhængen indbyrdes mellem kriterierne ikke håndteret tilstrækkeligt præcist - altså hvilke karakteristika en borger har, og de udgifter der efterfølgende er forbundet med borgeren. Alt dét, som man er i tvivl om, kan man sagtens tage højde for i modellerne, hvis man ønsker det, siger Per Nikolaj Bukh.. Men på det politiske niveau tvivler Aalborgprofessoren dog på, at man er klar til store ændringer.. - Min fornemmelse er, at der ikke er politisk mod til at ryste posen fuldstændigt. Mit bud er, at man forsøger at genberegne nogle af parametrene, og så ser man, hvor meget der kommer ud af det, siger han..