Nu mangler kun en mur. KVOTEFLYGTNINGE: FN’s ordning med kvoteflygtninge er den eneste måde, hvorpå vi kan sikre, at de mest trængende får en ny tilværelse under ordnede forhold. KristenDemokraterne mener, at Danmark i den givne situation skal tage imod langt flere. Det er bl.a. kristne mindretal, der forfølges for deres tro uanset om de vender hjem eller bliver i flygtningelejrene.. Tager Europa sin andel, letter det presset på nabolandene til Syrien, som har modtaget flygtninge i millionvis. Den fælles indsats gør det muligt for Tyrkiet, Libanon og Jordan at fortsætte praksissen med åbne grænser til gavn for dem der søger sikkerhed fra krigen.. Regeringens og Socialdemokratiets tidsubestemte stop for kvoteflygtninge har den stik modsatte effekt. Mennesker, der efterlades uden håb om en bedre fremtid, vil i desperation forlade flygtningelejrene og søge mod Europa. Og nationalistisk orienterede regeringer som Ungarns og Polens vil med garanti elske argumentet om ikke at have råd, når et rigt land som Danmark kan sige nej af økonomiske årsager. . Regeringen taler om at holde en pause, mens de allerede tilkomne flygtninge integrerer sig. Men ingen af partierne vil nogen sinde have interesse i at erklære integrationen vellykket og overstået. I praksis har Danmark derfor meldt sig ud af de internationale fælles løsninger. Nu mangler partierne fra S og højre over så blot en mur rundt om landet.. Ironisk nok blev FN’s kvoteflygtninge startet af forhenværende Flygtningehøjkommissær Poul Hartling, som før det var statsminister for en Venstreregering. Det burde vække til besindelse. For der var engang, hvor der i borgerligheden lå en anstændighed og omsorg for det svage menneske. I dag synes kun KristenDemokraterne at varetage den arv. .