Omeletten og ægget. Skatteminister Karsten Lauritzen (V) slår hånden hårdt i bordet: ”Det skal lykkes,” siger han til NORDJYSKE Stiftstidende søndag.. Og det, der skal lykkes, er at få en aftale om skattelettelser igennem inden nytår. Det har stået i regeringens program i to år - og dér har det stået helt stille hele tiden.. Ministerens stålsathed til trods er det et meget åbent spørgsmål, om regeringen får håndslag fra et flertal. De tre regeringspartier skal først og fremmest blive enige internt, og det har knebet indtil nu. Dernæst skal de sikre sig et flertal inklusive Dansk Folkeparti. . Og det ser ud til at blive lige så kompliceret som at binde den gordiske knude op.. Liberal Alliance vil stort set det modsatte af, hvad DF og Socialdemokratiet vil, mens Venstre forsøger sig med en kompromis-model, der hedder lidt i bunden og lidt i toppen.. Kun 11 procent af vælgerne er med på topskattelettelser, mens 77 pct. vil mildne luften for de klippede skattefår i bunden ifølge en Gallup-måling i Berlingske søndag. En halv million betaler topskat, og ifølge Skatteministeriet bliver provenuet i år på 17,8 milliarder, mens bundskatten giver 111 mia. kr.. En topskattelettelse vil for så vidt være billigst, men det er samtidig den, der bliver dyrest målt i politisk symbolpolitik og i signalværdi i forhold til de fleste skatteborgere.. Karsten Lauritzen har vist sig som en særdeles kompetent minister, der har været modig nok til at kaste Skat ud i langsigtede omvæltninger. Men det vil kræve endnu mere at løse den skattepolitiske cirkels kvadratur.. Manden - og kvinden - på gulvet findes stadig, og for dem vil en skattelettelse alt andet lige betyde mere end for den gennemsnitlige topskatteyder og især millionæren.. Det er også kvinden og manden på gulvet, der - fordi de er flest - samlet set bedst kan bidrage til nye job, hvis de har råd til større forbrug. En skattelettelse i bunden er den rigtige metode. ”Det skal lykkes”, siger Karsten Lauritzen - men han skal prøve at få et æg ud af en omelet ...