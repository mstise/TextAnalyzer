Det lokale bliver det vigtigste. RANDERS: Efterårets store politiske slagsmål kommer ikke til at stå på Christiansborg - det kommer til at stå i forsamlingshuse, på lokale facebook-sider og generelt alle mulige steder rundt omkring i landets 98 kommuner. . Det var i hvert fald det helt tydelige signal fra Socialdemokratiet, der i går holdt sommergruppemøde i Randers. På Værket - det største kulturhus i en by, der ellers ikke lige er kendt for den slags - holdt partiets deres sommergruppemøde, og i anledning af valgåret var det det ikke kun folketingsmedlemmerne, men også borgmestre og spidskandidater, der var inviteret med.  . - Det bliver nok et fredeligt efterår på Christiansborg. Udover finanslov og forsvarsforlig kommer det til at handle om kommunalvalget 21. november, lød det fra nordjyske Flemming Møller Mortensen. . Derfor var det også kommunal- og regionalpolitikere - med Københavns overborgmester Frank Jensen som eneste interessante navn for den landsdækkende presse, to andre var fra Randers og en enkelt fra Odense - der stod ved siden af partiformand Mette Frederiksen under pressemødet i det beskedne amfi-teater. . - Der er tre ting, danskerne har snakket om, mens politikerne har været på ferie: Vej. ret. Kvindefodbold - og selvfølgelig er Nadia Nadim dansker. Og så bandekrigen, lød det fra Mette Frederiksen, der muligvis har måttet strege et par afsnit i sin tale, efter at det søndag blev klart, at regeringen besluttede at droppe topskatten. Men heller ikke andre skattelettelser - hverken i bund eller top - får umiddelbart opbakning fra S. I hvert fald ikke på bekostning af velfærd. . - For os er det vigtigere at prioritere velfærd fremfor skattelettelser. Vi kommer også til at bruge flere penge på forsvaret, så jeg vil ikke stå her og love skattelettelser. Vi kommer også til at skulle bruge penge til at genoprette Skat. . Præcis som hos alle andre partier fyldte bandekrigen en hel del, og her var den aalborg-fødte partiformand ikke videre imponeret af regeringens hidtidige indsats. Regeringen blev beskyldt for både tavshed og en manglende plan. . - Det kan ikke gå hurtigt nok. Det er fuldstændigt uacceptabelt, at politiet ligefrem advarer unge mænd mod at færdes i visse bydele af frygt for, at de helt uforvarende kan blive skudt på, lød det fra Frederiksen, der gerne ser mere politi på gaderne - muligvis ved at lade hjemmeværnet overtage en større del af grænsebevogtningen - og så gå efter bandemedlemmernes penge. . - Men vi er alle nødt til at tage ansvar for denne konflikt. En del af årsagen er også fejlslagen integration, og at vi har ladet parallelsamfundene vokse, sagde Mette Frederiksen, der også lod forstå, at det ikke ville have gjort noget, hvis loven om udvisning efter grov kriminalitet havde været lidt strengere allerede for flere år siden. Tilbage i  2007 blev den nuværende leder af banden Loyal To Familia nemlig dømt for drab på en 21-årig mand i Jomfru Ane Gade, men slap med otte års fængsel og fortsat lov til at opholde sig i Danmark. . - Men øget kontrol og mere politi er den eneste løsning på den nuværende konflikt. At legalisere hash og ødelægge deres marked tror jeg ikke på. De vil bare finde en anden finansiering, lød det fra Mette  Frederiksen, da NORDJYSKE fulgte den travle partiformand tilbage til gruppemødet, hvor kommunal- og regionsrådsvalget igen var på dagsordenen. . - Det er helt klart det vigtigste for os i efteråret, at vi får et godt valg. Det er ude lokalt, at mange af de vigtigste beslutninger om velfærd træffes, så derfor er det vigtigt, at vi får et så godt valg som muligt, sagde hun - uden dog at ville sætte et mere præcist succes-mål op.. 
          .