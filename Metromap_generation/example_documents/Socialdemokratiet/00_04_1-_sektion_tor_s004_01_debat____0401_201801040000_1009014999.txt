Bange for EU-debat?. POLITIKERE: Er regeringen og Socialdemokratiet bange for at debattere EU?. Lad os få en årlig ”State of the Union”-debat om EU i Folketinget.. Statsministeren sagde i sin åbningstale i Folketinget (3.10.), at ”den helt afgørende platform til at varetage danske interesser i verden er EU”.. Han sagde også: Samarbejdet er ikke perfekt – men det er uendeligt bedre end alternativet: Et splittet Europa, hvor alle er sig selv nærmest.. Hvordan vil statsministeren arbejde for at gøre samarbejdet bedre? Svaret blæser i vinden. . Hvad mener statsministeren, at EU har bragt af forbedringer i det seneste år? Svaret blæser i vinden. Hvad mener statsministeren, at EU har i pipelinen af forbedringer for det kommende år? Svaret blæser i vinden. Hvad mener statsministeren, at EU har fejlet med i det seneste år? Svaret blæser i vinden. Formanden for Europakommissionen Jean-Claude Juncker er anderledes klar i spyttet (13.9.):. Forbedringer: laveste arbejdsløshed i ni år, vækst højere end USA’s vækst, lån til 450.000 små virksomheder og 270 infrastrukturprojekter, irregulære indrejser til i EU reduceret med 97 pct. takket være aftale med Tyrkiet. Forbedringer på vej: Energiunion, Sikkerhedsunion, Kapitalmarkedsunion, bankunion, digitalt indre marked.. På den baggrund kaster Juncker en række forslag til at effektivisere EU-systemet på bordet: EU skal være stor i store sager lille i små, EU skal kun handle, når EU tilfører merværdi. Beføjelser føres tilbage til medlemsstaterne, når dette giver mening. EU skal gøres mere demokratisk, formandsposterne for kommissionen og Det europæiske Råd slås sammen og EU skal have en Økonomi- og Finansminister.. Præsident Macron følger op 26.9.:. EU er for svagt, for langsomt, for ineffektivt. Eurozonen skal have fælles finansminister, fælles budget og fælles parlament. Der skal etableres fælles europæisk grænsepoliti, fælles kontor for asylansøgninger og større militært samarbejde. (En del af forslagene vedrører i øjeblikket områder med danske forbehold.). Og her er det så, statsministeren byder ind med sin vision:. EU-landene har stor appetit på at fokusere mere på det almindelige rugbrødsarbejde snarere end på store diskussioner om at lave alting i EU om.. Sådan tænker og taler en statsminister fra et lille, forsigtigt udkantsland. . Omsat til danske forhold svarer det til, hvad en regionsrådsformand ville byde ind med på landsplan.. Men Socialdemokratiet er helt på samme linje, den måske kommende statsminister skal ikke nyde noget på det område.. Hvad så med de EU-skeptiske partier, Dansk Folkeparti og Enhedslisten?. Dansk Folkeparti har stemt for 94 pct. af alle EU-love under de sidste to regeringer. Enhedslisten har stemt for mellem 40 pct. og 80 pct. af EU-lovene under de seneste 9 regeringer.. Opfordring til Folketinget: Lad os få en ordentlig EU-debat én gang om året. En debat, hvor der fokuseres på det der er gået godt, det der ikke er gået godt og ikke mindst hvilke visioner vi har i Danmark for EU som ”den helt afgørende platform til at varetage danske interesser i verden”..