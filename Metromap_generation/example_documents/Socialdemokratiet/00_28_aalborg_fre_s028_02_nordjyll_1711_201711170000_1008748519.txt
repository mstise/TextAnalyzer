Mesteren på tur med den politiske lærling. THISTED: - Mange gange ved en hjerneskadet borger ikke, hvad der skal ske. Det kunne være rigtig dejligt, hvis man havde en plan for behandling og genoptræning.. Sådan lyder det fra Anne Marie Lodahl, Hjerneskadeforeningen Thy-Mors.. Hun er ikke sen til at benytte sig af det talerør, hun har fået sammen med fire andre repræsentanter for lokale handicaporganisationer i Thisted her i valgkampens slutspurt.. For de er inviteret til et kaffemøde med Ulla Astman og Hanne Korsgaard.. Ulla Astman fra Gistrup ved Aalborg er socialdemokratisk formand for Region Nordjylland, og partifællen Hanne Korsgaard fra Thisted er ny på den politiske scene.. - Jeg er glad for, at Ulla vil være med til at støtte mit kandidatur, siger Hanne Korsgaard.. - Den her rolle er helt ny for mig. Mange af de emner, der er på dagsordenen, ved jeg intet om, siger Hanne Korsgaard.. Ulla Astman og Hanne Korsgaard har mødt hinanden før i partiet, men de har aldrig været på tomandshånd.. - Jeg håber, at jeg kan lære lidt om det politiske håndværk, lyder det fra Hanne Korsgaard.. Hanne Korsgaard har i mange år været kommunalt ansat, og selv om hun har haft stor magt og indsigt som leder af familieafdelingen i Thisted Kommune har hun været vant til at holde sin egen mening bag lukkede døre - for at være 100 procent loyal over for politiske beslutninger.. Nu hopper hun - måske - over på den anden side af bordet. Og skal til at være mere kynisk.. Ulla Astman:. - Mit råd er at prøve at smide pænheden over bord. Som politiker skal man være skarp og klar i mælet. Ellers kan man ikke gøre sig gældende.. Ulla Astman har selv prøvet at være i rollen som den loyale embedsmand.. Hun er nemlig uddannet cand. scient. adm. og har orlov fra et job som planlægger ved Aalborg Kommune.. Siden 2007 har hun været formand for regionsrådet samt formand for sundhedsudvalget i Danske Regioner.. - Jeg taler tit med landsorganisationerne, og så er det jo rart engang imellem at komme ud i kredsene og få at vide - råt for usødet, hvad der er af udfordringer, siger Ulla Astman.. Ved kaffemødet i FrivilligCentret i Thisted bliver kortene lagt på bordet.. Der er for få speciallæger og praktiserende læger - og manglende koordinering mellem de specialiserede tilbud og de kommunale tilbud på social- og sundhedsområdet.. - Vi bliver nødt til at stille større krav til, hvad kommuner og regioner skal arbejde sammen om, lyder det fra Hanne Korsgaard.. - Man kunne overveje at flytte hele misbrugsområdet over i regionen, tilføjer hun.. De seneste uger har Hanne Korsgaard været på gaden for at agitere, har skrevet læserbreve og har deltaget i valgmøder. . Også Ulla Astman har været rundt i hele regionen for at lave valgkamp. Men det er ikke alle lokale partifæller, der har henvendt sig til hende.. - Thy og Mors har en stærk stemme i regionsrådet. Men Bente Bang og Lauge Larsen (nuværende medlemmer fra Thy og Mors, red.) har ikke brug for det samme samarbejde, som vi har nu i dag. De ved meget om regionen. Hanne har til gengæld et vigtigt indblik i nogle andre ting som ny, og det er også vigtigt for mig at høre om, siger Ulla Astman.. Senere på dagen mødtes de to kandidater samt den lokale borgmesterkandidat fra Socialdemokratiet Ulla Vestergaard også med turistchef Ole Riis, leder af Nationalpark Thy, Else Østergaard Andersen, bestyrelsesformand i Nationalpark Thy, Torben Juul-Olsen og formanden for Thy Erhvervsforum, Lars Torrild..