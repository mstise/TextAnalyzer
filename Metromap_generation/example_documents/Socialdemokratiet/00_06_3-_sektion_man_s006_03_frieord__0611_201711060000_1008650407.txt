Stort forfald i politisk kultur. DANMARK: Tidens store diskussion er, om vores samfund hænger sammen? Eller om det er splittet og mangler sammenhæng? Jeg nægter at bruge det ulidelige ord ”sammenhængskraft”, der høres i tide og utide, og som opererer med en forestilling om en indre mystisk ”kraft”, der skulle sikre sammenhæng. Det er politisk mysticisme, ideologisk overtro, katolsk mirakeltro, som om et samfund skulle besidde en indre ”vitalisme”, der var det afgørende, og som om alle ydre faktorer var aldeles ligegyldige. ”Sammenhængskraft” er så åleglat et begreb, at det smutter hver gang, man prøver at holde det fast.. MAN SKAL naturligvis være blind på begge øjne for ikke at se, at den almindelige opfattelse er, at vores samfunds ”sammenhængskraft” er truet af parallelsamfund. Et vidunderligt ord: parallelsamfund – så isnende neutralt, så stigmatiserende brutalt. En gang talte man om klasser: det gør man ikke mere, for det danske samfund har jo netop denne mystiske ”sammenhængskraft”, der ophæver alle klasser. Klasser er blevet erstattet af parallelsamfund. Klasser var noget, Karl Marx talte om engang på Ruder Konges tid; ja, klasser hører fortiden til og handler om økonomiske forskelle i den samfundsmæssige placering og de muligheder, den rummer. Parallelsamfund er derimod en nutidig, pseudo-neutral beskrivelse af etniske minoritetsgrupper, der unddrager sig den danske ”sammenhængskraft”. Ubehagelige associationer basker som stikkende hvepse rundt om dette begreb.. OG SÅ HAR vi balladen: på den ene side den gode enhed, ”sammenhængskraften”, det etnisk-kulturelle Danmark, som Inger Støjberg, Dansk Folkeparti og Nye Borgerlige er så fremragende til at fremstille i sin mest afskyelige form, det Danmark som ”vi kender og elsker”, og som er truet på livet af isolerede minoriteter af islamisk observans, der grupperer sig bestemte steder i Danmark – Nørrebro, Mjølnerparken, Vollsmose og Gjellerup ved Aarhus. Parallelsamfund er nemlig ikke rige velhaverghettoer i Nordsjælland, akademiske æggehovedkvarterer på Østerbro, den rådne banans spøgelseslandsbyer på vestkysten eller Lolland eller det gyllede svineavlsbondedanmark på Mors. Nej, parallelsamfund er etnisk-religiøst udgrænsede småsamfund, ghettoer, i nærheden af storbyer.. PARALLELSAMFUND og sammenhængskraft handler om at trække grænser mellem det ærkedanske, der formodes at være ét (hvad det jo ikke er), og det andet, det fremmede, ikke-danske, der forgifter det danske legeme. Men bare fordi vi taler det samme sprog, siger vi jo ikke det samme! Bare fordi vi har en fælles historie, opfatter vi den ikke på samme måde. Bare fodi vi er statsborgere i en nation, opfatter vi dette ikke ens. Forestillingen om ét bestemt Danmark, er en illusion. Og den kan blive meget farlig, f. eks. ved at visse kandidater hos Nye Borgerlige ligefrem opererer med en giftig infektionsopfattelse, således at fremmede er bakterie- eller virusangreb på det rene danske folkelegeme, der kræver udrensning. Partitoppen må hele tiden udrense (!) partiet for de værste udskejelser. Parallelsamfund er nemlig altid ”ekstreme” eller ”sygelige”. Man skal vel spørge i forhold til hvilken målestok? Det er f. eks. ligeså relevant at kalde Nye Borgerlige for ekstreme, selv om de opfatter sig som fællesnævneren for dansk normalitet. . Vi er truede af burka- eller niqabklædte kvinder, hævdes det med en aldrig tvivlende alvor, og nu har den liberale, borgerlige regering lovgivet mod den pågældende klædedragt – ganske vist under den mere fløjlsbløde etikette af et maskeringsforbud. Truslen er måske ikke så fysisk reel, at det gør noget, så derfor er det vigtigt at forstå, at truslen er symbolsk. Truslen kommer fra alt det, som burka og niqab står for. Sammenhængen/-skraften i det danske samfund er truet af islam. Det er det, der er påstanden, og den har altså en sådan evidens for sig, mener mange, at vi må gribe til lovgivning.. AT FRIHED er at kunne tolerere sin modsætning uden at være enig, at kunne acceptere sin modstanders eksistens uden at knuse ham, at kunne tillade andre synspunkter end sine egne, endog anti-demokratiske synspunkter, ja det er den demokratiske friheds fundamenter. Det er styrke, at friheden er fri; det er svaghed at begrænse friheden. Dogmatisk Islam bekæmpes bedst med frihedens styrke!. Dansk Folkeparti er selvfølgelig allerede klar med det næste krav: forbud mod muslimske tørklæder i folkeskolen. Det bliver vedtaget om 1 år, tror jeg. Så er den højrevendte midte i dansk politik overbevist om, at danske frihedsværdier er uforenelige med tørklædeklædte piger i folkeskolen. Frihed er nemlig ikke længere frihed i Danmark, men den danske ”sammenhængskrafts” værdier, som er en social tvang, vi udgiver for at være frihed. Den danske konformitet er det, der kaldes frihed, men dansk konformitet har ligeså meget med frihed at gøre som muslimsk konformitet. Forskellen er bare, at den danske konformitet er – dansk! Ret til frihed, forskellighed og egen tilværelse er i dag et muggent levn fra en liberal fortid, som neo-liberalismen har begravet i ”sammenhængskraftens” konformitet. Socialdemokratiet har gjort det samme: intet frygtes så meget som forskellighed.  . DANSK FOLKEPARTI kæmper ikke for frihed, men konformitet. Når Inger Støjberg hylder ytringsfriheden på sin Facebook, er det bare sin egen magtglæde hun udstiller, og når hun ”begrunder” grænsekontrol, asylstramninger og afvisningen af kvoteflygtninge, er det blot den danske konformitets magt og terræn, hun forsvarer af hensyn til den hysteriske højrefløj, som de fleste danske politikere er så bange for, at de ikke tør have egne meninger længere. Friheden er en smuk, spraglet sommerfugl, der døde for år tilbage. Til gengæld hersker en irrationel angst; alle er bange for friheden; derfor vælger man trygheden eller konformiteten og tror, at verden bliver et sikrere sted, en bastion, så længe militæret og politiet vogter vore landegrænser (på udvalgte steder), 180 burka- og niqabklædte kvinder anholdes på gaden og får bøder eller smides i fængsel, og 2000-4000 folkeskoleelever forbydes at gå med tørklæder. Herre Jemini – hvilket forfald i politisk kultur! .