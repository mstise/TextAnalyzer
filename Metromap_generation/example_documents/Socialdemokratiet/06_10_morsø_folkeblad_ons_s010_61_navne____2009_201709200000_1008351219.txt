Tores sang gav genlyd . AALBORG: Tore Müller, der i sit arbejdsliv er administrator på Limfjordsteatret på Mors, og som i parentes bemærket er medlem af Socialdemokratiet og kandidat til kommunalvalget på Mors den 21. november 2017, har skabt et hit.. Udover sit teaterarbejde og sin politik har Tore Müller været organist i flere landsbykirker på Mors, og ikke mindst var det ham, der stiftede det rytmiske kor, Vocal Art på Mors.. At musik og politik godt kan forenes blev tydeligt i 2014, da daværende minister, Mogens Jensen efter en sangaften på Musikværket i Nykøbing blev så begejstret for Tore Müllers klaverspil, at morsingboen lige siden har været Socialdemokratiets faste partipianist.. Nu har Socialdemokratiet netop haft kongres. Den fandt sted 16. og 17. september i Aalborg, og til kongressen lancerede Tore Müller Socialdemokratiets nye partisang, Fælles om Danmark.. Den musikalske morsingbo har selv skrevet teksten til sangen, mens melodien er komponeret af Tore Müllers gode ven og mangeårige musikalske samarbejdspartner, Ulrik Hofman Bøegh fra Fredericia.. Ved Socialdemokratiets kongres i Aalborg blev ”Fælles om Danmark” sunget af Kristina Kvols, der også er fra Mors, og selvfølgelig med Tore Müller ved flygelet. . - Mette Frederiksen og partitoppen spurgte mig, om jeg ville prøve at sætte ord på det nye principprogram, og det sagde jeg ja til med stor ydmyghed og bævende hjerte. Tænk at lille jeg, som morsingbo, skulle sætte ord på et historisk program for hele landets socialdemokrater, lyder det fra Tore Müller.. Om arbejdet med at finde de rette ord siger han: - Det har været vigtigt for mig at få nævnt de grundlæggende socialdemokratiske værdier som lighed, frihed og solidaritet, som aldrig må gå af mode. Stort set samtlige ord og udsagn har jeg hentet fra udkastet til det nye principprogram Fælles om Danmark eller fra udsagn, der er kommet direkte fra Mette Frederiksen eller Dan Jørgensen.. Tore Müller har samtidig holdt godt fast i sig selv og sin hjemstavn. Derfor er det fjerde vers også dedikeret til Mors, hvor hele øens elskede borgmester, Egon Pleidrup, får en kærlig tanke. . Det var med stor spænding, at Tore Müller fremførte sin sang om solidaritet og fællesskab. Men han kunne såmænd godt have taget det roligt.  Sangen blev vel modtaget på kongressen i Aalborg, hvor de 1000 fremmødte sang med ud fra de omdelte sangtekster.. - Det er helt overvældende, og jeg er både lettet og glad, lyder det fra Tore Müller, der så småt er ved at være landet ovenpå den store oplevelse..