Tiden er moden til en ny skole. SKOLEBYGGERI: I juni skrev jeg i et debatindlæg i Nordjyske:. ”Vi skal undgå stress og lappeløsninger på børneområdet. Vi skal have øget kapaciteten i Støvring med en varig og holdbar løsning. Fx i form af placering og finansiering af en ny skole….” . Den 7. september meddeler Socialdemokratiet i Nordjyske, at partiet går ind for en tredje skole i Støvring. Jeg er enig i, at det ikke giver mening at udbygge Bavnebakkeskolen igen. Den vil kvæle sig selv, der mangler udearealer, og trafikken skaber utryghed for børns færdsel i området. . Tiden er inde til, at alle berørte parter grundigt overvejer, hvordan folkeskolen kan udbygges i Støvring. Det kan være ganske sund fornuft med en ny skole med en god placering i forhold til byens boligvækst. Ikke som en tredje skole i Støvring, men en skole, der erstatter Bavnebakkeskolen senest i 2021. På sigt kan såvel en ny skole som Karensmindeskolen udbygges yderligere. Opdeles en større skole i Lilleskole, Mellemskole og Udskoling bliver den overskuelig samtidig med, at der er grobund for flere valgfag. . Et salg af Bavnebakkeskolen til nye investorer kan ske på betingelse af, at komplekset ombygges til butikker, erhverv, kulturtilbud og fx moderne seniorboliger (tæt på indkøb, læge og offentlig trafik). Modellen er gennemført i Hadsund med stor succes. . I kommunens budget 2018-forhandlinger spiller børne- og ungdomsudvalget ind med at afsætte 24 mio. kr. til udbygning af skolekapaciteten. De penge kunne byrådet placere i en pulje til en ny skole. Sammen med et salg af Bavnebakkeskolen vil kommunen anslået have 50-75 procent af beløbet til en ny skole. Hertil kommer finansiering via bloktilskud og øgede skatteindtægter - midler, der også kan tilføres puljen. . Fra 2018 deltager Alternativet gerne (sammen med forældre, lærere og skolebestyrelse) i planlægningen af en moderne skole i Støvring. .