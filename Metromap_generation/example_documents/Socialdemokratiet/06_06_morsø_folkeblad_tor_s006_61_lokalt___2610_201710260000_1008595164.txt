Ny udgave af Trap om Mors. MORS: I dag, torsdag, udkommer sjette bind af den ny udgave af Trap Danmark. Bindet dækker kommunerne Morsø, Vesthimmerland, Rebild og Mariagerfjord.. I august udkom bind fem med Brønderslev, Jammerbugt og Thisted Kommune i hård indbinding, men her i oktober er de tre kommuner så udsendt i hver sin udgave med blødt omslag og et udtageligt kort i størrelsesforholdet 1:75.000. Et sådant udkommer senere for Morsø og de tre andre kommuner i denne omgang.. Trap Danmark har været et begreb i dansk lokalhistorie og topografi, siden første udgave udkom i årene 1858-60, udgivet og redigeret af topograf og kabinetssekretær J. P. Trap (1810-85). Senest udkom femte udgave 1953-72. Og nu er udgivelsen af sjette udgave så i gang.. Naturligvis er den ny udgave, der er udgivet på Gad, anderledes end 1961-udgaven. Deri kunne man først finde en overordnet beskrivelse af Thisted Amt - der 1794-1970 omfattede de nuværende Thisted og Morsø kommuner samt Thyholm i nu Struer Kommune og Vester Hanherred i østgående retning til og med Fjerritslev. Der efter kunne man læse om amtets to købstæder, Thisted og Nykøbing, og derefter alle sognene - herred for herred, sogn for sogn - med detaljerede data om bebyggelser (landsbyer), samling af gårde og huse samt større gårde foruden statistiske og historiske oplysninger. Nok har en del ændret sig på de 55 år, men 1961-udgaven er stadig et godt opslagsværk til detaljer om egnen.. Den ny Trap Danmark er bredere anlagt i fortællestilen, hvor de historiske og topografiske beskrivelser er samlet i større emneartikler, mens faktaoplysningerne er samlet i enkelte faktabokse. Fokus er præget af den udvikling, der har fundet sted siden 1961.. Indledningsvis hedder det: ”Et dramatisk, bakket terræn med Danmarks største molerklint, Hanklit, rejser sig på den nordlige del af øen Mors i Limfjorden.”. Beboet i tusinder af år. Vi får at vide, at Mors var beboet allerede for 7500 år siden og for 2500 år siden et tæt beboet område, hvor man siden byggede øens nuværende 32 middelalderkirker. I dag er 76 pct. af jorden på Mors udlagt til landbrug, hvilket gør øen til den mest intensivt dyrkede kommune i Region Nordjylland. . Navnet Mors, Morsø eller dengang Morse nævntes første gang i de skriftlige kilder 1075, og det har hverken noget med opgav eller død at gøre, men derimod med grus. Kommunevåbenet med duen på grenen er omarbejdet i forhold til det købstadsvåben, Nykøbing har ført i hvert fald siden 1556.. Natur og landskab fylder godt i beskrivelsen af Mors, men også historien om f.eks. Dueholm Kloster, Højriis, Morsø Jernstøberi, Limfjordsøsterskompagniet og Sallingsundbroen får plads. Nykøbing er først og størst blandt byerne, men også Øster Jølby og Vils er nævnt. Bogen har også et fyldigt og bredt anlagt afsnit om kultur på Mors, det være sig Kulturmødet, Fastelavnsbåden, Skarregård, malernes Mors, bygningskultur, Sandemose, Det Ottekantede og Det (kommende) Ny Limfjordsteater er behandlet. Sam. fund og erhverv får en fyldig omtale - moleret har sit helt eget afsnit - så Morsø er en levende og udviklende kommune. Om end det fremgår, at et barn født på Mors ifølge statistikken har udsigt til at leve et halvt år mindre end gennemsnittet for hele Nordjylland, nemlig kun 79,8 år.. Til gengæld er kriminaliteten lav på Mors, dog ikke hvad angår vold, og tidligere tiders brede politiske løsninger har været brudt, når det gjaldt skolesagerne, fremgår det. Og så vil Socialdemokratiet sætte en stopper for Venstres udliciteringer, og bogen nævner også, at siden 2005 er det kommunale serviceniveau, alle forhold taget i betragtning, steget væsentligt i Morsø Kommune i forhold til resten af landet. . Befolkningstallet falder, og både derfor og som følge af højere levealder udgør de ældre en stadig større andel af kommunens befolkning. Der er dog, fremgår det af Trap Danmark 2017, ”en tro på, at netop morsingboer må kunne finde fælles løsninger”.. I morgendagens avis . anmelder vi værket..