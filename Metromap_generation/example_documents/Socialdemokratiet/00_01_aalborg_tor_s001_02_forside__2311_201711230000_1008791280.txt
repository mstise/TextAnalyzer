Magten koncentreres. NORDJYLLAND: Mangfoldigheden i de fleste nordjyske byråd bliver mindre de næste fire år. Det vurderer valgforsker Johannes Andersen fra Aalborg Universitet. . - Tirsdagens valg indebærer samlet set en magtkoncentration på færre partier, og det er ikke sundt for den politiske debat, siger han.. Det var dagen derpå. Efter at mandaterne natten til onsdag blev fordelt, blev der i går sat navn på dem, der var inde - og dem, der var ude. Nogle blev glade, andre det modsatte.. I fire af 11 kommuner er det fra årsskiftet ét parti, der sidder på flertallet. Samtidig formindskes antallet af partier i flere byråd: Enhedslisten vil være repræsenteret i fire kommuner mod nu syv, SF, der sidst fik valgt byrådsmedlemmer i otte kommuner, er efter valget repræsenteret seks steder, mens Liberal Alliance, der i dag har repræsentanter i fire byråd, har det efter nytår kun ét sted. . I landsdelens største kommune, Aalborg, er der i dag otte partier repræsenteret. Efter nytår vil der være seks. . - Man må forvente, at byrådsmøderne bliver kortere, og det vil mange måske være glade for. Med færre, større partier øges imidlertid risikoen for, at møderne kommer til at handle om drift snarere end om politik, siger Johannes Andersen.. Der er en indbygget risiko i, at ét parti - i Frederikshavn og Aalborg Socialdemokratiet, i Jammerbugt og på Mors Venstre - i teorien kan bestemme det hele selv. . - Risikoen er, at de bliver for magtfuldkomne, og den anden side er, at de andre partier lægger så stor afstand til dem, at de må stå som ene-ansvarlige for især de ikke populære beslutninger. . De fire genvalgte borgmestre, der nu har et flertal af egne partifæller bag sig, understregede alle på valgaftenen, at de vil være ydmyge og inddrage resten af byrådet.. - Det er jo dødsensfarligt at være i den situation, som eksempelvis Aalborgs borgmester, Thomas Kastrup-Larsen (S), er i. Man risikerer virkelig at få vælgerne på nakken, hvis man virker alt for magtfuldkommen. Det er helt klart faren for ham, siger Johannes Andersen.. I nordjysk kommunalpolitik forøgede Socialdemokratiet antallet af mandater fra 96 til 109. Venstre, Konservative og DF bevarede hver især det antal mandater, de tre partier alt i alt har i de nordjyske byråd. . To nye partier fik kun begrænset fodfæste i Nordjylland: Nye Borgerlige opnåede ikke valg noget sted, Alternativet fik ét byrådsmandat - og det havnede i Thisted. . 2. sektion.