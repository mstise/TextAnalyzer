Rebild. 29.612 indbyggere. Borgmester: Leon Sebbelin (RV) - genopstiller.. Det er ikke altid de største partier, der løber med borgmesterposten. I Rebild - hvor konstitueringen tidligere flere gange er foregået under stor dramatik - endte det i 2013 med en radikal borgmester, selv om borgmester Leon Sebbelin kun havde to partifæller med sig i den 25 mand store kommunalbestyrelse. . Posten tilfaldt ham med støtte fra bl.a. den ny sociale fællesliste, som fik mere end hver 10. stemme og især stod stærkt i kommunens østligste del. I Terndrup fik listen, hvis spidskandidat, Allan Busk, bor i byen, 50,5 pct. af alle stemmer!. Allan Busk har en fortid som socialdemokrat, og netop dette parti gik stærkt tilbage ved valget, ligesom Venstre tabte terræn. . Dansk Folkeparti fik valgt blandt andre Rikke Karlsson, der dog efter få måneder trak sig til fordel for Europa-Parlamentet. . Byrådsperioden har budt på en række sager, hvor fronterne har været trukket skarpt op. En ny skolestruktur, der omfattede tre skoler, to børnehaver og tre fritidsordninger i kommunens østlige del, blev vedtaget af et snævert byrådsflertal, men siden undsagt af flere partier. Også da initiativtagerne til et friplejehjem i Nørager ønskede at købe et kommunalt areal, gik bølgerne højt, og et stort mindretal stemte imod.. I flere tilfælde har borgmesteren været skydeskive for 1. viceborgmester Allan Busk, der i sin tid støttede ham som borgmester, men siden har undsagt ham.. Både Socialdemokratiet og Venstre møder med nye spidskandidater. Hos S er det Thøger Kristensen, mens V har Gert Fischer i front. Begge steder var der kampvalg om posten. . Angiveligt var det på grund af uenighed med den nye spidskandidat, at den socialdemokratiske veteran Klaus Anker Hansen tidligere i år meldte sig ud af partiet og tilsluttede sig Den Sociale Fællesliste, som han denne gang stiller op for.. Hos Venstre fik udfaldet af afstemningen om spidskandidat store konsekvenser, idet taberen, Anders Norup, sammen med flere andre brød med V og blev løsgængere. . Siden har nogle af de frafaldne Venstre-folk meldt sig under de konservative faner.. Til gengæld har Venstre-gruppen fået Jeppe Ugilt Hansen som medlem. Han blev i sin tid valgt på Oplandslisten. .