Sag om genoptræning trækker i langdrag. MARIAGERFJORD: Døren blev stængt for presse og publikum, da Mariagerfjord Byråd torsdag aften drøftede en ømtålelig sag om kommunal genoptræning, som skal privatiseres.. Under lukket punkt behandlede politikerne ”forslag til godkendelsesmateriale for ortopædkirurgisk genoptræning efter sundhedslovens paragraf 140”.. Det handler om, hvilke krav kommunen stiller til private fysioterapeuter i Mariagerfjord Kommune, som ønsker at byde ind på opgaven. . Udbudsretten siger, at kommunen ikke må offentliggøre materiale, før det er endeligt vedtaget. Derfor den lukkede dør. . Opgaverne med genoptræning efter sundhedslovens paragraf 140 varetages i dag af kommunalt ansatte fysioterapeuter på sundhedscentrene i Hobro og Hadsund. . 6 af 12 kommunalt ansatte fysioterapeuter er sagt op som følge af byrådsflertallets beslutning i februar i år om at privatisere. . Ikke parat. Næstformand i sundheds- og omsorgsudvalget Helle Mølgaard (V) havde stillet avisen i udsigt, at hun kunne orientere om sagen i forlængelse af byrådsmødet. . Men på et møde med borgmesteren fredag morgen fik hun mundkurv på. . Borgmester Mogens Jespersen (V) siger, at man ikke er parat til at offentliggøre godkendelsesmaterialet nu. . Der skal først ændres noget redaktionelt i teksten. . Meget mere kan borgmesteren ikke fortælle på nuværende tidspunkt. . - Vi ønsker dog ikke at holde noget hemmeligt. Udbuddet vil blive offentliggjort på et senere tidspunkt. . - Man vil kunne se, efter hvilke betingelser de private kan byde ind, siger Mogens Jespersen. . Det er en kendt sag, at genoptræningen splitter byrådet, konstaterer han. . Blå blok - Venstre, DF og Liberal Alliance - vil privatisere, mens Socialdemokraterne og Alternativet forholder sig kritisk.. - Der er en side af byrådet, som vil have penslet tingene ud og efterspørger flere beregninger. Det er valgår, det må være derfor. Jeg kan ikke huske, at vi før har haft en sag, som har skabt så stor uenighed, siger borgmesteren. . S står og tripper. Formand for S-gruppen i byrådet, Leif Skaarup, understreger, at han jo ikke kan referere fra et lukket punkt i byrådet. . Han ser frem til, at godkendelsesmaterialet bliver lagt offentligt frem. Når det sker, vil han meget gerne udtale sig: . - Jeg står og tripper og er meget opsat på at kommentere det. Vi venter med . spænding, siger Leif Skaarup. . Det rent politiske kan han frit forholde sig til. Han kalder det blå byrådsflertals privatisering af den kommunale genoptræning for ”ren ideologi”:. - Det handler ikke om, hvordan vi kan løse opgaven bedst og billigst, men om, at de for enhver pris vil skubbe det over i det private, mener Leif Skaarup. . - Har I i Socialdemokratiet været hæmmet af, at jeres formand for sundheds- og omsorgsudvalget, Mette Binderup, er privatpraktiserende fysioterapeut, og at det kan være i hendes interesse, at genoptræningen privatiseres? . - Nej, slet ikke. Vi er i den situation, at det vi siger i partiet, er i direkte modstrid med Mettes private interesser. Mette har holdt sig imponerende fint i baggrunden (hun har i hele sagen erklæret sig inhabil, red.). . - Det ville have været svært at forklare vores standpunkt, hvis vi havde agiteret for noget, som var i Mettes interesse. Og det har jo ikke været tilfældet, siger Leif Skaarup. .