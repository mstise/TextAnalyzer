Stakket politisk glæde. Bødes der for dét i mange år, som måske kun viser sig at være en stakket glæde?. Dansk økonomi er på ganske få år skiftet fra slæbegear til sjette gear, senest illustreret af den redegørelse, som økonomi- og indenrigsminister Simon Emil Ammitzbøll-Bille (LA) præsenterede mandag. Det smitter af på det offentlige forbrug, som regeringen regner med vil stige med en procent næste år eller tre gange så meget som dens egen målsætning.. Kun et skarn ville beklage sig over, at der igen er kommet liv i kludene - men alligevel: Der skal altså langt flere muskler til på det private arbejdsmarked end i den offentlige sektor, hvis opsving ikke skal blive til ny nedtur.. Ammitzbøll-Bille bebudede blandt andet initiativer til at øge arbejdsudbuddet. Det er fint, men hvad med initiativer til at øge arbejdskraften? Der er grænser for, hvor længe selv de mest aktive ældre kan forblive på arbejdsmarkedet, og på grund af små årgange er der grænser for, hvor mange nye der kommer.. Det snerper allerede. Mandag offentliggjorde organisationen Lederne tal, der viste, at mens hver femte leder i 2014 søgte efter udenlandske medarbejdere, vil hver fjerde gøre det næste år. Og det snerper ikke mindst, fordi flere østeuropæere bliver hjemme - lykkeligt for dem, men måske ulykkeligt for et Danmark, der ikke længere er ”selvforsynende”.. Langt fra alle flygtninge er veluddannede, men der er en hel del imellem. Flygtninge udfylder i nogen grad det ”hul”, som bl.a. polakkerne har efterladt, men det ser ud til, at der kommer en udløbsdato for det.. Dansk Folkeparti vil groft sagt fjerne flygtninges opholdstilladelse inklusive muligheden for at arbejde og erstatte den med en opbevaringstilladelse eksklusiv muligheden for at bidrage til det danske samfund.. Det har Socialdemokratiet heller ingen problemer med ifølge udlændingeordfører Mattias Tesfaye. Og så bliver det vel sådan. Men det kan sagtens blive en stakket politisk glæde, hvis resultatet bliver en økonomi i bakgear ...