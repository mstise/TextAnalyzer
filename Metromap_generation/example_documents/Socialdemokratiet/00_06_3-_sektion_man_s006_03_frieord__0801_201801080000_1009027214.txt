Fuld af energi til ny politisk sæson. NYT ÅR: Først og fremmest vil jeg ønske jer alle et rigtigt godt nytår. Det har været skønt at nyde julen sammen med familien, få slappet af, ladet op, læst bøger og aviser og få set nogle af de fantastisk mange gode film og serier, både TV 2 og DR har haft på repertoiret i juledagene. . Nu er jeg mere end kampklar til en ny politisk sæson. . DÅRLIGT VAR nytåret skudt ind, før nogle af de første engagerede borgmestre og byrådsmedlemmer henvendte sig til mig. Ønsket om en ny limfjordsforbindelse og en fair landing af den helt urimelige udligningsskandale, hvor rige kommuner nord for København har fået alt, alt for mange penge i udligning, mens kommuner med mere beskedne indtægter, såsom Hjørring, Aalborg, Jammerbugt, Brønderslev, Morsø og Thisted - ja, stort set samtlige nordjyske kommuner har fået for lidt udbetalt, er blandt de største ønsker, når jeg lytter til landdelens kommunale førstemænd og – kvinder. . Det bliver hårdt og svært, men også super spændende arbejde, der venter i 2018.  Og jeg glæder mig! . JEG TROR rigtigt meget på, at vi opnår de bedste resultater, når vi taler med hinanden og samarbejder på tværs. . Derfor benyttede jeg også en af mine allerførste arbejdsdage i det nye år på at køre en tur til Viborg for at spise en årlig nytårsfrokost sammen med min gode ven og kollega, Venstres transportordfører Kristian Pihl Lorentzen, og vores gamle mentor, oberst Jens Christian Lund, der har været Kristians overordnede på kasernen i Viborg, men også vores fælles kollega i vore første år i Folketinget. . Obersten, som Jens Christian Lund slet og ret kaldes, var nemlig medlem af Folketinget samtidig med os i perioden fra 2005-2011. . Under vores årlige frokost bliver verdenssituationen vendt vidt og bredt. Og Obersten er skarp og engageret som altid, selvom han de seneste par år desværre har været meget voldsomt ramt af Parkinson. . MEN NAVNLIG de transportpolitiske sager bliver endevendt, når vi er sammen. Og vi er alle tre enige om vigtigheden af den jyske transportkorridor fra Hirtshals og Frederikshavn i nord og ned igennem landet. . Her er en ordentlig og tidssvarende limfjordskrydsning alfa og omega. Den nuværende Limfjordstunnel, der blev åbnet i 1969, er faktisk kun bygget til at kunne holde i 80 år. De første næsten 50 år er altså gået. . NU ER der godt 30 år tilbage. Hvis det altså ikke var fordi, eksperterne har konstateret, at forbindelsen synker, så den formentligt ikke kan holde helt så længe som estimeret, da kong Frederik klippede snoren ved indvielsen i 1969. Og da forbindelsen allerede har nået sit absolutte max på 80.000 biler i døgnet, er situationen altså direkte alarmerende. Dels risikerer vi om ganske få år at stå uden anden fast forbindelsen end den gamle Limfjordsbro i Aalborg og Aggersundbroen. Dels står vi under alle omstændigheder i en situation med massiv trængsel og kødannelse. . En situation, der er helt uacceptabel og uholdbar for alle os i Nordjylland, men også vore virksomheder, havne, rederier, turister og transportører med flere, der er afhængige af vores infrastruktur. . DERFOR ER Pihl og Lund også med i arbejdet, når jeg sammen med bl.a. Hirtshals Havn, Hjørring Kommune og Region Nordjylland arrangerer en stor interregional transportkonference i Hirtshals til september med gæster fra både Norge, Tyskland og EU-kommissionen. . Målet med konferencen er blandt andet at sikre langt større politisk bevågenhed og opbakning til en ny limfjordsforbindelse. . I DET HELE taget prøver jeg meget målrettet at samarbejde med så mange og så tværpolitisk som muligt om de resultater, jeg ønsker fremmet. Derfor ser jeg også meget frem til mødet i den nordjyske kaffeklub tirsdag 23. januar. På dette møde med så mange nordjyske folketingsmedlemmer som overhovedet muligt kommer både den nye limfjordsforbindelse og udligningsskandalen øverst på dagsordenen. . Ligesom kampen for en ny limfjordsforbindelse er de fleste nordjyske politikere nemlig enige om, at der skal rettes op på den massive millionskandale i det kommunale udligningssystem. At bl.a. de fleste nordjyske kommuner år efter år er blevet snydt for flere hundrede millioner, fordi Indenrigsministeriets finansieringsudvalg har regnet forkert, er fuldkommen forrykt og uacceptabelt. Og situationen bliver bestemt ikke bedre af, at indenrigsminister Simon Emil Ammitzbøll-Bille bliver ved med at ignorere sagen. . JEG HAR selv stillet spørgsmål til ministeren om sagen flere gange og bliver ved med at presse regeringen. Tirsdag 9. januar 2018 har jeg sammen med to af mine kollegaer, Magnus Heunicke og Kaare Dybvad, indkaldt ministeren til et samråd, hvor jeg håber, han endeligt spytter ud og skitserer en løsning. Vi må forlange en ordning, der retter op på det snyd, der er sket. . MANGE AF mine kræfter i det nye år skal naturligvis også gå på at fastholde Socialdemokratiets førerposition i meningsmålingerne. Vi må og skal vinde det kommende folketingsvalg. Om det så kommer i 2018 eller først i 2019. . Der er brug for en socialdemokratisk regering, der kan sætte lighed, fællesskab og velfærd langt højere på den politiske dagsorden. Med den nuværende regering stiger antallet af hjemløse og familier, der lever i fattigdom, ligesom vores velfærd presses af den ene besparelse efter den anden. Den anden dag læste jeg om en hjemmehjælper, der på bare en enkelt vagt besøgte hele 38 borgere. Der var kun 11 minutter pr. borger. Det lyder helt vildt. Og det vidner om, hvor hårdt landets kommuner tvinges til at spare. . AT DER så samtidig er politikere, der seriøst mener, at skatten skal endnu længere ned, er efter min mening absurd. Jeg er overbevist om, at vi danskere hellere vil have ordentlige folkeskoler med tid nok til den enkelte, så alle lærer noget, have gode og trygge børnehaver, hvor børnene stimuleres og udvikles fremfor blot at blive opbevaret samt et sundhedsvæsen, hvor man ikke dør på ventelisten eller må ligge dødssyg på gangen, frem for endnu flere nyttesløse skattelettelser, hvoraf kun de allerrigeste for alvor kan mærke det. . KOMMUNALVALGET i november 2017 talte heldigvis sit tydelige sprog. . Vi danskere ønsker velfærd og tryghed fremfor flere nyttesløse skattelettelser.  . Jeg tror og håber på, der venter Socialdemokratiet et godt folketingsvalg, hvis vi fastholder fokus på et godt, trygt og solidarisk velfærdssystem. Et samfund, hvor vi tænker på andre end os selv.  . SOM ET sidste ønske for 2018 vil jeg nævne verdens mange flygtninge. Voksne og børn på flugt fra krig, død og ødelæggelse. Hvor håber jeg inderligt, at hele verdenssamfundet kan hjælpe endnu bedre og mere end i dag. Situationen skriger på næstekærlighed og omsorg. Det håber jeg, der kommer langt mere af i 2018..