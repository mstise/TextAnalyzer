Blå blok styrket i Mariagerfjord. MARIAGERFJORD: Det borgerlige flertal i Mariagerfjord Byråd blev ved gårsdagens kommunalvalg styrket betydeligt. . Blå blok tæller nu 16 ud af byrådets 29 mandater. Alt tyder på, at borgmester Mogens Jespersen (V) får en ny periode som kommunens førstemand.. Venstre gik et mandat frem fra de nuværende 11 til 12. De konservative gør comeback i byrådet med et enkelt nyt mandat, mens Dansk Folkeparti fastholder sine nuværende tre mandater. . Mogens Jespersen ville i aftes ikke udråbe sig selv til borgmester i fjordkommunen fra 1. januar 2018, men sagde dog:. - Jeg er nødt til at stole på, at den blå gruppe gør det, som de lovede før valget - at pege på mig som borgmester. . - Derfor bør det nu kun være et spørgsmål om at fordele pladserne imellem os, sagde borgmester Mogens Jespersen (V) i aftes. . Efter redaktionens deadline blev der forhandlet videre, først og fremmest mellem partierne i blå blok. . Og Mogens Jespersen gik til forhandlingerne med et klart ønske om at få kabalen lagt før sengetid. . Bred konstituering. - Jeg vil gerne lave så bred en konstituering som muligt. Det giver et godt samarbejdsklima de kommende fire år, at også taberne får en god behandling. . - Samtidig ligger det mig på sinde at sikre mit eget flertal, fastslog Mogens Jespersen. . Det var en intern beslutning i Dansk Folkeparti der var årsag til, at forhandlingerne ikke kom i gang straks, da man kendte mandatfordelingen. . Dansk Folkeparti ville afvente optælling af de personlige stemmer, da det skulle være DF-kandidaten med det største personlige stemmetal, man ville udpege til at  lede forhandlingerne. . - Vi har fået tre mandater. Nu skal vi se, hvem det er, og så finder vi ud af, hvem der skal forhandle, sagde Dansk Folkepartis spidskandidat Jan Andersen i aftes. . - Det må jeg selvfølgelig respektere, lød det fra Mogens Jespersen. . Mogens Jespersen forsikrede i aftes, at blå gruppe - Venstre, Konservative og Dansk Folkeparti - ville gøre alt, hvad der stod i deres magt for at forhandle tingene på plads i løbet af natten. . Der vil ikke blive skrevet nogen håndfæstning eller indgået en lignende skriftlig aftale i blå blok. . - Vi giver hinanden hånden og vi stoler på hinanden, sagde borgmesteren. . Byrådet konstituerer sig 6. december, og først derefter agter borgmesteren at fortælle, hvilken politik han vil føre sammen med det blå flertal.. - Jeg påtænker at gøre det, jeg har lovet i valgakampen, lød det kort og godt.. S stod som taber. Socialdemokraternes borgmesterkandidat Leif Skaarup stod som taber, til trods for at partiet høstede flere stemmer end Venstre. . På grund af de forskellige valgforbund måtte S dog sande, at de fra årsskiftet har to mandater færre i Mariagerfjord Byråd - i alt 11.. - Jeg er stolt over valgresultatet, men samtidig ærgerlig over, at det ikke er nok. Det er pisseirriterende, siger Leif Skaarup.. Socialdemokratiet fik i alt 8582 stemmer i Mariagerfjord Kommune ved valget i går, mod 8880 for fire år siden.. Leif Skaarup var ved redaktionens deadline ikke blevet indbudt til forhandlinger.. - Venstre og DF har aftalt at sætte sig sammen først. Kan de ikke blive enige, er jeg åben for forhandlinger, siger Leif Skaarup.. - Løbet er ikke kørt for mig som mulig borgmester. Jeg har åbnet døren for DF. Jeg er ikke åben for at tilbyde dem en borgmesterpost, men bortset fra det har jeg ingen forbehold.  .