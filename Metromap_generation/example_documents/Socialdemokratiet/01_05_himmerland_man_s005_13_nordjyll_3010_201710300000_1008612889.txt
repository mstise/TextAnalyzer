Tavshed i toppen. NORDJYLLAND: I forbindelse med NORDJYSKEs artikler om udligningssystemet har det ikke skortet på advarsler fra samfundsforskere, når det gælder udsigterne til at få landspolitikerne - og ikke mindst - repræsentanter for regeringen til at udtale sig.. - I har fat i en historie, men den er utrolig svær at få på den politiske dagsorden. Hver gang den dukker op, værger politikerne, regeringen, indenrigsministeren for sig. Det er noget, der kun er ballade i, siger professor Poul Erik Mouritzen. . Og forudsigelsen holdt stik. Regeringen og Socialdemokratiet har afvist at stille op til interview.. Den ansvarlige minister for området hedder Simon Emil Ammitzbøll (LA). Ham bad NORDJYSKE allerede før efterårsferien om et interview med. Flere rykkere senere kom der en mail fra ministerens pressechef Sigga Nolsøe med en kort mailudtalelse under overskriften: Økonomi- og Indenrigsministeriet oplyser. Herefter henvises til finansieringsudvalgets arbejde med et udspil til et ændret system.. Heller ikke finansminister Kristian Jensen (V) vil stille op. Han var ellers tidligere på året ude med en melding om, at tiden måske er inde til mere gennemgribende ændringer af udligningssystemet. . Men det mener han tilsyneladende ikke mere. I hvert fald vil han ikke interviewes. Hans pressemedarbejder henviser i stedet til Simon Emil Ammitzbøll.. Forhåbningen kunne være, at oppositionen kunne finde anledning til at kommentere, hvad NORDJYSKE har kunnet dokumentere i de sidste par uger. At tiden er løbet fra udligningssystemet, fordi det ikke tager højde for den sociale slagsside i provinsen, og at man i en lang række kommuner er kommet i en permanent tilstand med høj skat og lav service. Naturligvis ville det være interessant at høre Socialdemokratiets formand, Mette Frederiksen, komme med et bud på, hvordan der rettes op på denne skævhed, og om hun ser udligningssystemet som det rigtige værktøj til at reparere problemet. . Det vil også være interessant at høre formandens bud på, hvordan sådan et system skal se ud i fremtiden. Men først var Mette Frederiksen på efterårsferie, og da vi fortsat rykkede for et interview med formanden kom der en mail fra en presserådgiver:. ”Beklager det sene svar. Det er Magnus Heunicke som vores kommunalordfører, der udtaler sig om kommunal udligning for Socialdemokratiet. Han er travl i denne uge og har været svær at fange. Men han har sendt nedenstående citater, som I er velkomne til at bruge.” . Herefter følger et par korte citater, som slår fast, at Socialdemokratiet arbejder for et Danmark i bedre balance, og at man vil ”kigge på de anbefalinger til justeringer af udligningsordningen” som finansieringsudvalget kommer med senere på året.. Alternativets Torsten Gejl slår fast, at ”udligningsmodellen skal gøres langt mere enkel, gennemsigtig, og den skal opdateres til den virkelighed, der kendertegner Danmark af anno 2017”. . - Hele ideen bag udligningsmodellen er jo at kompensere for eventuel social og økonomisk skævvridning af Danmark. Hvis dette er blevet undermineret af nye sociale mønstre, må modellen igennem et ordentligt eftersyn og en effektiv opdatering, siger Torsten Gejl.. Ministerium for landdistrikter. Partiet vil gerne have oprettet et ministerium for landdistrikter.. Også hos Enhedslisten er der et ønske om at lave systemet om. Kommunalordfører Finn Sørensen slår fast, at mange kommuner i provinsen er hårdt ramt.. - Servicerammen er blevet mindre, samtidig med at udfordringerne er vokset især på ældreområdet og på en masse sociale områder. De to ting virker samtidig, og det slår hårdt. Mange kommuner i udkantsområder med høj skat oplever, at de faktisk leverer en dårligere service end andre kommuner. Så der er gået noget helt galt. Man må starte med at se i øjnene, at problemerne ikke kan løses inden for den nuværende økonomiske ramme. Der skal tilføres flere penge til det kommunale system, siger Finn Sørensen.. Enhedslisten vil give en stor pose penge til området, og så mener partiet, at både udlignings- og refusionssystemet skal laves om. Udligningsprocenten skal sættes markant op, men det må dog ikke gå ud over hovedstadskommunerne. . - Vi er klar på at se på udligningssystemets enkelte elementer, som ikke fungerer hensigtsmæssigt længere, men man er nødt til at starte med at slå fast, at der skal flere penge ind i systemet, ellers sker der bare dét, at vi flytter problemerne fra det ene sted til det andet sted, siger Finn Sørensen.. Enhedslisten vil hente pengene hos de 10 procent bedst stillede borgere og hos de store virksomheder. Ud over bedre refusion og udligning skal der ifølge Enhedslisten oprettes en såkaldt samfundsbank, der giver bedre lånemuligheder i provinsen, der skal satses mere på infrastruktur og bredbånd, der skal indføres landsbypedeller, og så ønsker partiet at give kommuner bedre mulighed for at drive virksomhed. .