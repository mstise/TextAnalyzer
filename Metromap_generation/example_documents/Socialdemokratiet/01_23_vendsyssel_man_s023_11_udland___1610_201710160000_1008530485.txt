Merkels parti står til at tabe terræn. HANNOVER: For første gang siden de tyske vælgere gav den tyske kansler, Angela Merkel, en lussing og et genvalg ved valget til Forbundsdagen i september, har en tysk delstat været til valg.. De dårlige nyheder fortsatte i går for Angela Merkels konservative parti, CDU, ifølge en valgstedsmåling i forbindelse med Niedersachsen.. Ifølge målingen går det konservative parti tilbage, mens Socialdemokratiet går frem. Det i en sådan grad, at socialdemokra- terne overhaler kanslerens parti og bliver størst i delstaten.. Den store vinder ved valget til Forbundsdagen blev det euro- og indvandringsskeptiske Alternative für Deutschland. De får ifølge valgstedsmålingerne nok til, at de også får pladser i Niedersachsens parlament. Det vil betyde, at partiet er repræsenteret i 14 af 16 tyske delstaters parlament.. Før valget i Niedersachsen sad en koalition af Socialdemokratiet og miljøpartiet De Grønne på magten. Da et medlem fra De Grønne skiftede til CDU havde de to partier ikke længere tilstrækkelig mandater i ryggen. Derfor blev der udskrevet valg.. Trods fremgangen til Socialdemokratiet står De Grønne ifølge valgstedsmålingen fra de tyske tv-stationer ikke til at få nok mandater, til at koalitionen kan overleve.. Også det liberale parti, FDP, går tilbage. Dermed er der tilbagegang til alle tre partier, der i øjeblikket forhandler om at danne regering på nationalt plan.. Koalitionen kaldes en Jamaica-koalition, fordi de tre partiers farver er gul, sort og grøn.. /ritzau/Reuters.