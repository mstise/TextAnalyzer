DF: Drop snak om topskat . SORØ: Både solen og Dannebrog var oppe over det stråtækte hotel, da Dansk Folkeparti onsdag indledte den politiske sæson med pressemøde efter sit sommergruppemøde. . Men idyllen på græsplænen, hvor en mand luftede hund i baggrunden, formildede ikke partiformand Kristian Thulesen Dahl fra at sende regeringen flere kraftige opfordringer til at glemme alt om at lette i topskatten. Det skal ikke blive endnu et forsømt efterår med diskussioner, som ikke fører til noget, fordi der lige som sidste år ikke er flertal for det. . - En af de ting, der er en anstødssten, er selvfølgelig diskussionen om topskat, som det var sidste efterår, og som det også kan være dette efterår. Derfor kommer jeg med den opfordring til Lars Løkke og regeringen: ”Tag lettelse af topskatten af bordet”, sagde Kristian Thulesen Dahl til Venstres statsminister. . - Lad os se, hvad vi ellers kan blive enige om til gavn for danskerne i stedet for at bruge nogle måneder på en en meningsløs diskussion om topskat, som muligvis ikke ender med noget som helst, sagde DF-formanden.. Ingen familiesammenføringer. I stedet for at lette topskatten er Dansk Folkeparti helt klart til at droppe retten til familiesammenføring for de flygtninge, som kom fra Syrien i 2015. I forvejen er ventetiden for flygtningene blevet forlænget fra et til tre år. Nu skal tidsgrænsen helt væk, hvis det står til Dansk Folkeparti. . - De, der får hjælp i Danmark og i flygtningelejre i verden, skal som det naturlige vende tilbage til deres hjemland, når mulighederne er for det. Det skal vi stille dem i perspektiv og hjælpe dem med. Det vil vi have sat fokus på i efteråret, sagde han.. Dermed forsøgte Folketingets næststørste parti at sætte rammen for det politiske spil i efteråret frem mod en finanslovaftale, statsbudgettet, for næste år. På fredag har regeringspartiet Venstre mulighed for at svare på sit pressemøde ved sommergruppemødet ved Aalborg. Dansk Folkepartis stadigt tættere allierede, Socialdemokratiet, får chancen på mandag i Randers.. Forbyd bander og burka. Dansk Folkeparti var i Sorø ikke bare meget tydelig på topskat og familiesammenføring. Bander som Loyal to Familia, Hells Angels og Brothers skal forbydes nu. Opgøret om lovligheden i et forbud skal komme efterfølgende i retten. . Burka og niqab skal også forbydes. Licensen skal afskaffes og hentes via skatten. Flere statslige arbejdspladser skal flyttes ud fra hovedstaden. Sundhedsstyrelsen og Energitilsynet og i alt omkring 200 ansatte skal flytte allerede i år, mener partiet. . Landsholdsspilleren Nadim. Mindre klar var Kristian Thulesen Dahl, da han blev spurgt, om den fremtrædende fodboldlandsholdsspiller Nadia Nadim er dansker. Hun har netop været med ved EM, hvor Danmark blev nummer to.. - Jeg synes, at alle spillere på det danske landshold virkede danske og glade for at spille. Det virkede som om, de sang glade med på nationalsangen. Det var dejligt at se. Jeg så ikke nogen, der rendte rundt på banen med tørklæde på, sagde han, og førte så bandekonflikten ind i sit svar. . - Der er kommet folk til Danmark med udenlandsk baggrund uden at tage danske værdier og danskhed til sig. Vi har lige diskuteret bandekonflikt, hvor jeg tror, at man kan dykke ned i, at der er folk, som arbejder kraftigt imod danske værdier. Andre tager anderledes de danske ting til sig. Da må jeg tage udgangspunkt i, at hvis man spiller på et dansk fodboldslandshold og synger glad med på nationalsangen og virker stolt over at repræsentere Danmark, så må jeg da have lov at udtrykke min glæde over det, sagde partiformanden. . Nærmere kom han ikke et svar på, om Nadia Nadim er dansker.. Folketingsmedlem Susanne Eilersen (DF) har skrevet om den afghansk fødte lægestuderende Nadim, at hun var godt træt af, at pressen fremhævede en udlænding som noget særligt. Siden slettede politikeren indlægget på Facebook. .