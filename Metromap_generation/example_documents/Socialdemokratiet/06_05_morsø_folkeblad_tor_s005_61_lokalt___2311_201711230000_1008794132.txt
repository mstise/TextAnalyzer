Haldrup i øk-udvalg. MORS: Hanne Haldrup, der med 142 personlige stemmer blev nyvalgt til Venstres gruppe, bliver kørt i stilling til en fremtrædende position i den kommende kommunalbestyrelse.. Den 60-årige lærer og tidligere efterskoleforstander bliver ikke blot Venstres gruppeformand efter Peter Therkildsen. Hun får også plads i økonomiudvalget og bliver formand for børn- og unge-udvalget, der tager sig af tvangsanbringelser. Her afløser hun Ansgar Nygaard (V), som fortsætter som menigt medlem.. Venstres valgsejr betyder, at partiet ville kunne sætte sig på fem af de syv pladser i økonomiudvalget inklusive Hans Ejner Bertelsen, der som borgmester er født formand. Men i konstitueringen afgav V en plads, så Meiner Nørgaard (DF) kan blive siddende i det mest betydningsfulde udvalg.. - Venstre har besluttet, at vores øvrige pladser i økonomiudvalget besættes med Jette Jepsen og Henrik Jensen. Der er mange ønsker fra partierne om udvalgspladser, og vi skal det masseret lidt, før vi kan melde noget ud, siger Hans Ejner Bertelsen.. Socialdemokratiet indstillede i aftes Viggo Vangsgaard til at fortsætte i økonomiudvalget sammen med nyvalgte John Christiansen. Hermed vil der være fire nye og tre gengangere i det kommende økonomiudvalg. .