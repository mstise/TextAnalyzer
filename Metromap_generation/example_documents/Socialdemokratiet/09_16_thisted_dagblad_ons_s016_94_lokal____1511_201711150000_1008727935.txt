Taljongløren fra Hanstholm taber bolden. KVOTER: Fiskeriforeningsformanden Jan Hansen jonglerer med store tal, når han i sin iver efter at kritisere Socialdemokratiet og Dansk Folkeparti har fundet den gamle lommeregner frem. Det er store tal, og det går stærkt. Nok også for stærkt. . Læserbrevet i Thisted Dagblad er blot det seneste skud på stammen, hvor Jan Hansen forsøger sig endnu engang med kritikken, som hverken vi eller ministeriet kan genkende.. Fiskerne vinder heldigvis bredt set på fiskeripakken. Der er fremgang i fiskeriet og har været det i en flere år nu. Fiskeripakken skaber større sikkerhed for fiskernes finansiering i banken med en fordobling af opsigelsesvarslet på kvotesystemet. Fiskeripakken tilfører 10 mio. kr. til generationsskifte i fiskeriet. Støtte til uddannelsesskibet i Thyborøn - og ja, en tiltrængt støtte til kystfiskeriet, hvor kvotemængder målrettes kystfiskeriet for at løfte denne del af fiskeriet. Men på en intelligent måde. Nemlig sådan, at eventuelt uopfiskede mængder tilfalder og opfiskes af det øvrige fiskeri. Det sikrer en høj kvoteudnyttelse og dermed værdier lokalt og i Danmark. . Det trækker alt sammen tæppet væk under fiskeriforeningens personbårne kritik, og taljongløren fra Hanstholm taber boldene og argumenterne på gulvet. . Tallene bag angrebet startede tårnhøje, men er løbende blevet nedjusteret, og nærmer sig et nul. Ligesom fiskeriformandens troværdighed i denne sag, hvor kvoterettigheder og landingsværdier er blevet sammenblandet på en måde, der rydder enhver saglighed af banen i debatten.. Det er en skam, at formanden for Danmarks Fiskeriforenings lokalafdeling i Hanstholm maner sig selv op i et hjørne på den her måde. Generelt har vi en god dialog med bestyrelsen i afdelingen, vi diskuterer og nogle gange går bølgerne højt. Sådan er det jo, når man har med fiskeri at gøre. . Vi vil gerne indbyde til dialog med fiskeriforeningen, for vi har en fælles vigtig sag. Dansk fiskeri er et historisk vigtigt og stolt erhverv for Danmark. Derfor skal vi passe på, at der er styr på fiskeriet. Både hos myndighederne og i den allerøverste del af fiskeriet selv. Den sag er for vigtig til usaglige tal-lege og personangreb..