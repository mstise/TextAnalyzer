Tesfaye afviser kritik af integrations-lov. NORDJYLLAND: Vi gør det ikke for at stemple bestemte boligområder - vi gør det for at hjælpe dem. . Sådan udlægger Socialdemokratiets integrations- og udlændingeordfører, Mattias Tesfaye, den aftale om nye betingelser for familiesammenføring, som Socialdemokratiet i sidste uge indgik med regeringen og Dansk Folkeparti. . Aftalen betyder blandt andet, at man ikke kan opnå familiesammenføring, hvis man bor i et af 40 bestemte boligområder i Danmark, der optræder på en liste i aftalen. Nogle af områderne står på ghettolisten, mens andre tidligere har optrådt på listen.. I Nordjylland tæller listen boligområderne Havrevej i Thisted og i Aalborg Kommune Løvvangen og Grønneparken (der består af Sebbersundvej og Aggersundvej).. Aalborgs borgmester, Thomas Kastrup-Larsen (S), har kritiseret aftalen og skrev forleden på Facebook, at landspolitikerne ”i deres iver efter at virke hårde i udlændingepolitikken i alt for høj grad hænger de udsatte boligområder ud, stempler dem og gør problemerne værre, i stedet for at se på alle de ting der lykkes”.. Mattias Tesfaye siger til NORDJYSKE, at han er enig med Thomas Kastrup-Larsen i, at investeringer i de udsatte boligområder er en stor del af løsningen.. - Aalborg er den store danske by, der igennem årene har håndteret integrationsudfordringerne bedst. Grunden til, at der ikke er opstået et område som Vollsmose eller Gellerupparken, er, at man har ført en fornuftig boligpolitik i 80’erne og 90’erne, siger Mattias Tesfaye og forklarer, at hensigten ikke - som Thomas Kastrup-Larsen skriver - er at stemple boligområderne, men at sprede integrationsbyrden.. Andre værktøjer. - Vi ønsker ikke at smide folk ud af deres boliger, så vi tager andre værktøjer i brug. Et af værktøjerne er, at hvis man vil familiesammenføres, så skal man ikke bo i et af de 40 områder. Jeg er enig med Thomas Kastrup-Larsen i, at hvis man præsenterer det på en stigmatiserende måde, er det ikke godt for boligområderne, men i stedet kan man også vende den om og sige, at man trygt kan flytte til et af de her områder, fordi der bliver færre integrationsopgaver at løfte.. Det er jo ikke kun indvandrere, men også indfødte danskere, der ikke vil kunne få en udenlandsk ægtefælle til landet, hvis de bor i et af boligområderne. Kan det ikke betyde, at indfødte danskere, der ellers ville flytte til områderne, fravælger dem?. - Det er langt de færreste, der bliver gift med en kvinde fra Mellemøsten. Derfor tror jeg ikke, at der er mange borgere, der vil fravælge en lejlighed i et af områderne af den grund. Men jeg er enig med Thomas Kastrup-Larsen i, at det her tiltag ikke alene kommer til at sikre en god beboersammensætning. Derfor er hovedvægten i vores udspil også lagt på nogle af de ting, som man har gjort i Aalborg, hvor man for eksempel har flyttet en del af kommunens fælles institutioner ud i boligområderne.. I TV2 Nyhederne udtalte Thomas Kastrup-Larsen, at I er for hurtige til at tage stemplet og pisken i brug på Christiansborg. Går I ikke for hårdt til værks, når I udelukker en del af samfundet fra at blive familiesammenført, fordi de bor et bestemt sted?. - De er jo ikke udelukket fra at få sammenføring. De er udelukket, hvis de bliver ved med at bo i et af de her boligområder, som i forvejen løser mange sociale udfordringer. Det er også vigtigt at få sagt, at der i forvejen er tusindvis af boliger, hvor man ikke kan få sammenføring, fordi de for eksempel er for små i forhold til de krav, loven i forvejen stiller, så det er meget normalt, at folk flytter, når de skal familiesammenføres. Det er trods alt stort set alle boliger i Danmark, der ikke er en del af den her liste. Det tror jeg betyder, at folk i stedet for at flytte til en større i samme udsatte boligområde flytter til en treværelses lejlighed i et andet boligområde, hvor lokalsamfundet ikke i forvejen løser lige så mange integrationsopgaver.. Lov til at trække vejret. Det er jo ikke kun indvandrere, men alle i boligområderne, tiltaget har konsekvenser for. Det er jo typisk mennesker med lavere indkomst. Gør det ikke ondt på jer i forhold til jeres socialdemokratiske ideologi, at man afskærer en be. stemt socialklasse fra rettigheder, man har andre steder i landet?. - Jeg synes netop, at det er socialdemokratisk ideologi at sige, at de, der har lave indtægter, ikke hver måned skal se, at deres børns daginstitutioner, skoler og deres families boligområde skal løfte så stor en integrationsopgave. Det er netop af hensyn til folk med korte uddannelser og lave lønninger, at vi har vedtaget det her. For det enkelte menneske, det her rammer, kan det godt være træls at skulle finde en ny bolig. Men andre, der i forvejen løfter en kæmpe opgave, tror jeg, vil sige tak fordi I prøver at sørge for, at det her boligområde langsomt vil få flere ressourcer, og for, at skolerne ikke hele tiden skal optage nye børn, der måske ikke er perfekte til at tale dansk. . - Det er netop at sige, at der er en gruppe klassisk socialdemokratiske vælgere, der skal have lov til at trække vejret, og at mere ressourcestærke må træde til og hjælpe. Hvis det bliver fremlagt som om, at vi vil tage rettigheder fra folk, kan jeg godt forstå, at de siger ’hvad fanden har i gang i? Men for Socialdemokratiet handler det om, at der er boligområder, der løfter rigeligt, og nu må andre dele af samfundet træde til, siger Mattias Tesfaye..