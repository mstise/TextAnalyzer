Det er uacceptabelt. PRODUKTIONSSKOLER: Venstre fik sin vilje med ydelsen til produktionsskolernes elever. Desværre, for i år har markant færre unge har søgt ind på produktionsskolerne. Faldet er på ca. 30 pct., svarende til hen ved 1400 unge. Jamen, det tror da pokker. Regeringen har jo skåret elevernes lønydelse ned med gennemsnitlig 2000 kroner om måneden fra i år. Lønydelsen ligger nemlig ikke på SU-niveau, men under. Faktisk så lavt, at det ikke kan betale sig, for selv kontanthjælpen ligger højere. Det er helt uacceptabelt.. Det var det, Socialdemokratiet, De Radikale og SF advarede mod, at regeringen i december gennemførte sin ”harmonisering” af lønydelsen til SU-niveau. Vi opdagede samtidig, at det slet ikke var en harmonisering, for lønydelsen ligger lavere en SU´en på sammenlignelige ungdomsuddannelser samt under kontanthjælpsniveau.. En produktionsskoleelev kan af gode grunde ikke tage et fritidsjob som supplement. De arbejder jo netop allerede på produktionsskolen og modtager dermed undervisning. De kan ikke optage SU-lån og har heller ikke ret til at få et ”dobbelt klip”, hvis de er på SU og har børn. Til gengæld bliver de trukket i ydelse, hvis de ikke møder op på skolen - den fornøjelse har SU-modtagerne vist ikke.. Hvorfor vælger regeringen så at forringe vilkårene for produktionsskolerne og deres elever? Det eneste svar, vi har kunnet få fra regeringen, er, at det er ”rimeligt” at skære ned på ydelsen til produktionsskoleeleverne. Hvori rimeligheden består, har ingen svaret på. . Faktum er, at man skyndte sig at forringe vilkårene for produktionsskolerne i stedet for at vente på den store analyse, der her i foråret blev offentliggjort, og som danner ramme for de fortsatte forhandlinger. . Derfor er det også et problem, at regeringen slet ikke kan se nogen grund til at give en begrundelse. Flertallet vedtog med åbne øjne et forslag med udgangspunkt i, at produktionsskoleelevernes forældre tjener forholdsvis meget. Men det er jo ikke sandt, så den ny sats er sat næsten 600 kr. for lavt. De penge skal de hente op af lommerne af nogle af de i forvejen fattigste familier i Danmark.. Vi kom som ansvarlig opposition med vores ændringsforslag, der skulle rette lidt op på misforholdene, som altså er soleklare. Hvis det skulle være, kunne vi stemme for at fastsætte jobydelsessatsen efter, hvad de ville have fået på SU - hvis de så havde været på SU. Det er ikke, fordi vi støtter en harmonisering til SU-niveau. Men så bør det i det mindste ske med baggrund af nogle sobre tal, men selv ikke her var flertallet til at flytte. Regeringen sagde lige ud: Det er ikke en fejl, at satsen er sat 38 pct. for lavt - det er udelukkende en politisk beslutning, når vi vælger et lavere niveau end det, eleverne ville have fået, hvis de havde været på SU. Det er i slægt med samme ræsonnement som den venstremand, der sagde: ”Hvis det skal kaldes fakta, så benægter a fakta!”. Lige så alvorligt er det desuden, at Venstre begår forligsbrud. Allerede i 2003 traf vi i forbindelse med planen ”Flere i arbejd”« en fuldstændig klar aftale. Man indgik et meget bredt forlig om, at der skulle være en produktionsskoleydelse, fordi det at gå på produktionsskole netop er et arbejde, hvor der også er nogle gode pædagogiske redskaber, der som nævnt gør, at man, hvis man ikke møder op og passer sit arbejde osv., kan trækkes i sin løn.. Nu siger Venstres Anni Matthiesen så, at hun vil bede ministeren gøre rede for, hvor de ”manglende elever” fra produktionsskolerne blev af. Selv tror hun, at de har været ude at fået læreplads. Nu kan jeg naturligvis ikke gøre rede for, hvor alle de unge er, når de ikke har søgt produktionsskoler. Men en skrækkelig mistanke melder sig, nemlig at de enten modtager kontanthjælp eller helt er forsvundet ned under radaren. . Jeg mente, vi alle var enige om at indrette en uddannelsesmulighed, som kunne være inkluderende og fungere som springbræt for de unge, som fortjente en alternativ praktisk uddannelse. Hvordan de konkrete forhandlinger om et nyt uddannelsessystem, som inkluderer produktionsskolerne, vil lande, kan jeg ikke sige. Men Socialdemokratiet finder det vigtigt at blive og kæmpe for produktionsskolernes sag ved forhandlingsbordet. Det gør ikke den massive kritik af nedskæringen af jobydelse mindre troværdig eller relevant..