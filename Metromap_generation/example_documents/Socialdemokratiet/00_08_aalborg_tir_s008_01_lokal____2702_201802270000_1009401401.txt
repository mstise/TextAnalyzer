Aalborg til Borgen: I skader integrationen . AALBORG: Om igen!. Sådan lyder koncentratet i den henvendelse, de partier, der på Christiansborg har indgået en aftale, der betyder, at beboerne i to boligområder, Løvvangen i Nørresundby og Grønneparken i Aalborg Øst ikke kan opnå familiesammenføring, snart vil modtage fra Aalborg Byråd.. I går besluttede et flertal bestående af S, EL og RV at opfordre regeringen, Dansk Folkeparti og Socialdemokratiet, der på Christiansborg står bag aftalen, til at trække deres forslag om stop for familiesammenføring i udsatte boligområder tilbage. . To partier, Venstre og Dansk Folkeparti, stemte imod forslaget, som Enhedslisten stod bag.. Enhedslisten: Et tilbageslag. Nævnte to boligområder i Aalborg er omfattet af det planlagte forbud mod familiesammenføring til trods for, at de modsat tidligere ikke optræder på den egentlige ghettoliste.. At de ikke mere står på listen beror ifølge Enhedslistens Per Clausen på en omfattende indsats. Med forbuddet mod sammenføring af familier risikerer områderne et tilbageslag, mener han..  - I Aalborg har boligselskaber, borgere, kommunen og civilsamfundet gjort en stor indsats for at sikre en alsidig beboersammensætning i de udsatte boligkvarterer. I den forbindelse er det vigtigt, at alle boligområder er attraktive. At beboerne i to boligkvarterer i Aalborg ikke kan få familiesammenføring - uanset om de opfylder alle andre krav - modarbejder arbejdet med at gøre områderne attraktive med det resultat, at ressourcestærke beboere flytter væk og tilsvarende grupper ikke flytter til. Og i Enhedslisten har vi svært ved at leve med, at nogle borgere i vores kommune skal have dårligere rettigheder end andre, lød det i hans begrundelse for forslaget.. Borgmeter: Tilbage på listen. Borgmester Thomas Kastrup-Larsen tilsluttede sig synspunktet om, at det var et tilbageslag for indsatsen for at løfte boligområderne.. - Vi har gjort en kæmpeindsats for at få de sociale boligområder af ghettolisten. Det er lykkedes, vi oplever en positiv udvikling, folk flytter dertil, og også erhvervslivet investerer i nye boliger i de områder, der nu igen oplever at blive sat på listen og blive stigmatiseret, sagde borgmesteren, der fandt anledning til yderligere bekymring i justitsminister Søren Papes (K) forslag om dobbelt straf for kriminalitet begået af folk med bopæl i udvalgte boligområder.. - Jeg kan forestille mig, at det igen er nogle af vores egne, der skal hænges ud igen, sagde borgmesteren, der personligt oplever, at man ved at investere og få folk med sig får skabt tro på området og en helt anden udvikling.. - Som man skulle lade sig inspirere af inde på Christiansborg i stedet for den her retorik, der hele tiden handler om straf og hård fremfærd, sagde Thomas Kastrup-Larsen.. V: En sag for Christiansborg. Venstres Mads Duedahl (V) fastslog, at der var sagt meget rigtigt af de foregående, men at Venstre ikke fandt, at sagen hørte hjemme i byrådet, men på Christiansborg, idet han frygtede, at det kunne ende i en glidebane, hvis man begyndte at blande sig i det landspolitiske fra byrådets side.. En udlægning, der blev afvist af familie- og beskæftigelsesrådmand Mai-Britt Iversen (S).. - Det er i høj grad et lokalt spørgsmål. Sammen med boligselskaberne har vi gjort meget for at løfte områderne. Alligevel skal de være på den igen, sagde Iversen, der forudså, at mange nye borgere, herunder studerende, ikke vil flytte til et område på den nye liste.. - Derfor er vi nødt til at kæmpe for de resultater, vi har opnået i Aalborg, sagde rådmanden, der beklagede, at Venstre, der lokalt har bidraget til den positive indsats, ikke ville stå bag henvendelsen.. DF: Mere udveksling er godt. Dansk Folkepartis Kristoffer Hjort Storm stemte imod, fordi han fandt forbuddet mod familiesammenføringer godt for integrationen.. - Vi vil se, at familier, der bor i de pågældende områder, og som gerne vil have familiesammenføring, flytter andre steder hen, og andre vil flytte ind i stedet. Mere udveksling vil være godt for integrationen, fastslog Hjort Storm, der udtrykte undren over forskellen på socialdemokraternes ageren i Aalborg versus Christiansborg.. - Når man hører på Mette Frederiksen (S) og Mattias Tesfaye (S) og jer (S i Aalborg Byråd, red.), skulle man ikke tro, det var samme parti.. Hvortil Mai-Britt Iversen replicerede, at Socialdemokratiet i Aalborg ikke altid er enige med dem på Christiansborg. . - Vi er ikke sådan nogle topstyrede underdanige nogen, der bare mener det samme, som de gør, fastslog hun..