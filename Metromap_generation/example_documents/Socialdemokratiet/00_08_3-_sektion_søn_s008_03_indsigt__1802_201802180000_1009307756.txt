Udrensning før  næste offensiv . En bunke bedaget politisk propaganda hobede sig i den forløbne uge op på den gule gang foran det konservative sekretariat på Christiansborg. Folketinget holdt vinterferie. Billeder af gamle kandidater blev udrenset i den tidlige forårsrengøring. Det er godt at være klar i rigtig god tid inden næste folketingsvalg. Det kommer senest 17. juni 2019, men formodentlig langt tidligere, hvis meningsmålingerne giver statsminister Lars Løkke Rasmussen (V) anledning til at tro på en sejr.. Foreløbig ligger den såkaldt røde blok ligger lunt i meningsmålingerne. Så hvad har regeringen af Venstre, Liberal Alliance og Konservative af resterende skud i bøssen til at fyre af i en offensiv inden næste valg? Ikke så meget kendt stof af den type, der vinder valg.. En rapport om udligningen mellem rige og fattige kommuner er på trapperne, måske endda i den kommende uge. At ændre voldsomt i udligningen vil imidlertid være at stikke hånden i en hvepserede. Emnet deler ikke bare øst og vest, men også partierne internt, da de regerer i både rige og mindre rige kommuner. Der vil være tabere, som kan og vil råbe højt. Det er ikke nogen vindersag.. Og regeringen kunne godt bruge en klar vindersag, efter at den var så langt fra at nå sine egne høje mål om at gøre det mere attraktivt at spare op til pension og at arbejde, uden at for meget ender i skattekassen.  Et kommende medieforlig kan endda komme til at æde de små skattelettelser, som den almindelige borger får, hvis tv-licens bliver afløst af medieskat for alle. . Seernes godbid kan blive skadefryd, hvis der bliver skruet ned for de - for offentligt ansatte - ekstremt høje topcheflønninger i Danmarks Radio. Man kan få to statsministre for en generaldirektør - og fruens hest fløjet til USA oven i hatten.. Anerkendelsesværdigt resultat. Ude på modstanderfløjen er der anerkendelse af, at mindretalsregeringen trods alt fundet mange bække små, som pibler af skattelettelser, ikke mindst til fordel for typisk borgerlige vælgere med god økonomi. Men det er svært at sælge de mange små resultater, som skal remses kedeligt op for, at det lyder af noget. . En del af remsen er, at nogle biler er blevet billigere. Meget mere plads til at køre med de nye biler når regeringen imidlertid ikke at skaffe inden valget. . Til gengæld kan den nå at afgive løfter om flere og bredere veje og endda pege på penge til det. De er til rådighed, efter at skatten ikke blev lettet nær så meget som planlagt. De kunne fyres af i efterårets forslag til Finanslov, som dermed kunne blive valgoplæg. . Løfter vinder valg mere end allerede udførte bedrifter, som vælgerne hurtigt tager for givet. En del nordjyder vil juble over et løfte om en ny forbindelse over Limfjorden. Sådan en udløser ikke det store stemmeskred i resten af landet, er det værd at huske. Forbiere forude. Et par mulige tabersager truer i horisonten for regeringen. Regeringsgrundlaget lover en lempelse af offentlighedsloven er lovet, som Liberal Alliance kalder ”mørkelægningsloven”. Venstre trækker i den anden retning.. Så er der kriminaliteten, som borgerlige regeringer skal vise særligt svulmende muskler over for. Inden regeringen blev regering, krævede partilederne i den, at den kriminelle lavalder blev sænket til 12 år. Det er endt med et forslag om et ungdomskriminalitetsnævn, som skal behandle sager ned til den aldersgruppe. Mange detaljer mangler stadig i forslaget, som virker ude i tungt føre. .  En af detaljerne er, hvilke retsgarantier unge mistænkte skal have. Hvordan undgår man, at uskyldige får en sanktion, som ikke hedder en dom, men vil blive opfattet sådan?. Det vil se skidt ud, hvis regeringen ikke kan blive enig med sit parlamentariske grundlag (DF) om en tidligere så afgørende sag, som samtidig skulle være med til at bremse rekruttering til bander. . Bandekriminalitet står højt på regeringens dagsorden, paradoksalt nok selv om den ofte finder sted i områder, hvor regeringspartierne har ringe udsigt til at vinde frem.. Burka-forbud er et andet aktuelt forslag, som heller ikke bliver en klar sejr. Tidligere idéer om fængselsstraf er reduceret til bøde på 1000 kroner ved første overtrædelse. Og hovedmodstanderne Socialdemokratiet sidder med de afgørende stemmer og har krav for at få gennemført forslaget, som har demonstreret endnu en splid i regeringen. . Liberal Alliances folketingsmedlemmer er stillet frit og vil ikke sikre flertallet. De bryder sig ikke om burka og niqab, men vil ikke bestemme, hvordan folk, herunder en del danske konvertitter, skal klæde sig.. Udlændingevalg. Udlændingepolitik har afgjort mange danske valg. . Socialdemokratiet har med sit udspil om asylbehandling i Nordafrika gjort det svært at være strammere, men ikke umuligt. . Regeringen kommer snart med et udspil om ”ghettoer”. Ud over nedrivning af bygninger kan det komme til at indeholde, at skolebørn skal køres rundt i busser for at blande elever fra socialt stærke og svage områder.  Om ikke andet, så vil det skabe debat.. I regeringen er der også tanker om at tvinge arabiske børn til at gå i daginstitution. Forslaget kan føre til mere splid i regeringen, som foretrækker, at den slags foregår i den anden lejr, hvor venstrefløjen er opmærksom på, at flygtningetallet i verden er rekordstort, mens antallet af asylansøgere i Danmark er rekordlavt. . En delikat opgave for regeringen venter, hvis forhandlingerne om de offentlige overenskomster bryder sammen og fører til storkonflikt i foråret. Det kostede den daværende røde regering dyrt i stemmer, da den i 2013 stoppede en lockout af lærerne og efterlod et billede af aftalt spil, hvor lærerne skulle have trukket nye arbejdstider ned over hovedet. . Den borgerlige regering har arvet den gæld. Lærerne vil bruge dette forårs forhandlinger til at vride sig løs af arbejdstidsreglerne. Foreløbig har de opbakning fra de øvrige fagforeninger på det offentlige område.. Jobskifter?. Sammenlagt ser regeringen ikke ud til at have ammunition til inden sine sidste kilometer at ramme måltavlerne og skabe et brøl af jubel hos publikum som ved skiskydning under OL. . Men hvad med at skifte ud på holdet? Det skaber også opmærksomhed. Avisen Politiken er gået så langt som at trykke rygterne om en forestående regeringsrokade. Bedst ville det være, hvis rokaden kunne begrundes med, at en minister fik job uden for politik. .     Nogle af dem kunne måske være fristet af nyt job ved udsigten til, at Mette Frederiksen (S) vinder næste valg og sender Venstre ud på nogle års ørkenvandring og intern splid om ny formand.. Udskiftningstruet er ældreminister Thyra Frank (LA), der virker sat ind i en ulige kamp i forhold til stærke og synlige folk som finansudvalgsformand Joachim B. Olsen (LA) og politisk ordfører, nordjyske Christina Egelund. . Ved udsigten til at tabe valget og formodentlig formandsposten i partiet, kunne statsministeren selv, Lars Løkke Rasmussen (V), også tænkes fristet til at se sig om efter nyt job - inspireret af tidligere statsminister Anders Fogh Rasmussen (V). Løkke kunne, teoretisk, udnævne sig selv til EU-kommissær i den kommission, som skal sættes sammen efter valget til Europa-Parlamentet i maj 2019. . Usikker satsning. Timingen stemmer bare ikke. Selv hvis han trækker folketingsvalget til sidste mulige dato i juni, vil det være en meget usikker satsning for ham. For det højst usikkert, om formanden for EU-Kommissionen er blevet udpeget inden midten af juni. Kommissionsformanden udpeges først, og det er ham, regeringerne skal sende deres kommissærkandidater til..  Selv hvis det lykkes at få en kommissionsformand indsat i en fart, vil en Socialdemokratisk regering ikke være forpligtet til at fastholde en kandidat, som den tidligere regering måtte have indstillet. Da Sverige skiftede regering i 2014, skrev den nye Socialdemokratiske regering til kommissionen, at den ikke nødvendigvis ville beholde kandidaten, som var indstillet af den tidligere regering. . Udpegningen af kommissærer tager måneder, hvorunder Europa-Parlamentet skal godkende dem i august 2019. På det tidspunkt kan Danmark have en helt anden regering, som ikke synes, at den skylder Lars Løkke Rasmussen noget eller har brug for at holde ham væk fra dansk politik. .