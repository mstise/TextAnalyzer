De uundværlige rivaler. FREDERIKSHAVN: I aften er en af de aftener, nordjyske ishockeyfans ser ekstra meget frem til.. Her er Scanel Hockey Arena rammen om sæsonens første nordjyske lokalbrag mellem Frederikshavn White Hawks og Aalborg Pirates.. - Vi glæder os. Jeg forventer, at Aalborg kommer til at spille med i den sjove ende af tabellen igen i år, og det håber jeg selvfølgelig også, at vi gør, så jeg tror, at det bliver nogle meget spændende lokalbrag, og det er fint, at det første falder så tidligt, lyder det fra White Hawks-direktør Henrik Andersen.. Nogenlunde samme melding kommer fra Aalborg.. - Det er det største lokalderby i dansk ishockey, og der er mere på spil end bare tre point. Kampene mod Frederikshavn bliver der talt ekstra meget om i byen, og alle ved, at der er mere end tre point på spil, siger Aalborg Pirates-direktør Thomas Bjuring.. Aalborg er lillebror. Han er dog ikke bleg for at give rivalerne mod nord favoritværdigheden.. - Frederikshavn arbejder stadig med et lønbudget, der er langt højere end vores. Økonomisk er vi lillebror, men derfor føles det også bare endnu bedre, når vi slår dem, siger Thomas Bjuring.. - Aalborg har et stærkt hold igen i år, og jeg har også lagt mærke til, at Thomas Bjuring selv har sagt, at de har et stærkere hold end sidste år. Der vandt de trods alt grundspillet, så de må være rimeligt godt kørende igen i år. De underspiller deres rolle, men det er også tilladt, lyder svaret fra Henrik Andersen.. Til fredagens opgør påtager han sig dog gerne favoritværdigheden.. - Vi er på hjemmebane, og her skal vi altid gå efter at få tre point. Vi tager gerne favoritværdigheden, men vi ved også, at det formentlig bliver en tæt kamp, der kan blive afgjort på marginaler, siger Henrik Andersen.. I aften vil både Frederikshavn White Hawks og Aalborg Pirates formentlig tage de fleste midler i brug for at få pointene, men uden for isen er rivalerisering uvurderlig for de to klubber.. - Vi elsker at hade Frederikshavn, men uden for isen har vi et rigtig godt makkerskab, og vi ville ikke kunne leve uden hinanden. Kommercielt er kampene mod Frederikshavn meget vigtige for os, siger Thomas Bjuring.. Og på det punkt møder Pirates-direktøren enighed hos kollegaen i Frederikshavn.. - Når pucken bliver kastet, vil spillerne gøre alt for at vinde, men uden for isen har vi et rigtig fint forhold til Aalborg. Vi er ærkerivaler, men samtidig har vi et rigtig godt samarbejde, lyder det fra Henrik Andersen.. Før fredagens møde har Aalborg samlet tre point i de første to spillerunder, mens Frederikshavn har et enkelt point færre for samme antal kampe.. - Det er tre rigtig vigtige point, der er på spil, for begge hold vil selvfølgelig gerne godt med fra sæsonstarten. Det kommer nok til at gøre det hele ekstra intenst, siger Henrik Andersen.. Aalborg Pirates forstærkede sig onsdag med den russiske forward Kiril Kabanov, men meldingen fra Aalborg-lejren er, at han formentlig ikke kommer i kamp i aften.. - Man skal nok ikke sætte næsen op efter at se ham før på tirsdag mod Rungsted, siger Thomas Bjuring..