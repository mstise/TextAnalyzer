Kabanov kom i gang. Aalborg Pirates. Herlev. 3-1. Ishockey, Metal Ligaen. AALBORG: Aalborg Pirates kravlede op på tredjepladsen i Metal Ligaen med fredagens forventede hjemmesejr mod Herlev, men det var ikke holdets bedste præstation i denne sæson.. - Jeg er ikke tilfreds med 95 procent af holdet i aften. Der manglede noget mentalt og også spillemæssigt over nærmest hele linjen, siger cheftræner Brandon Reid.. - Men selvfølgelig er det rart, at vi så alligevel finder en måde at vinde på - især når stillingen er som den er. Ligaen er jo helt sindssygt tæt. Havde vi tabt i aften, så var vi dumpet ned på niendepladsen. I stedet hopper vi nu op som treer, så der bliver meget hård kamp om at nappe en af pladserne i i topfire efter 20 kampe. Vi har været meget op og ned spillemæssigt, men får vi fundet en god rytme, så er der bestemt en god chance, siger han.. Aalborg ligger med samme pointtal som både SønderjyskE, Rødovre og Frederikshavn.. Samtidig fik holdet gang i russiske Kirill Kabanov, der leverede et mål og en assist på et minut, da kampen blev afgjort sent i tredje periode.. - Det er vigtigt for ham. Det giver den selvtillid, han har manglet, siger Brandon Reid.. Periodecifre: 1-0, 0-1, 2-0. Mål: 1-0 Jeppe Jul Korsgaard (05.37), 1-1 Brett Thompson (straffeslag, 25.57), 2-1 Nikolaj Carstensen (54.47), 3-1 Kirill Kabanov (55.46). Udvisninger: Aalborg 6x2 minutter, Herlev 4x2 minutter. Tilskuere: 1674.