Piraterne vendte skuden. Sønderjyske. AALBORG PIRATES. 1-4. ISHOCKEY, METAL LIGAEN. VOJENS: Det hele endte lykkeligt for Aalborg Pirates, der søndag aften kunne tage bussen hjem fra udekampen mod SønderjyskE med en sejr i bagagen. Men det var ikke lige godt hele vejen.. - Det var en meget frustrerende første periode som træner. Vi fik alt for mange dumme udvisninger, og det er en ting, vi har snakket om, for det har allerede kostet os en del point i denne sæson, lyder det fra piraternes cheftræner, Brandon Reid, der kan se tilbage på en første periode, hvor Pirates-spillerne fik udvisninger på stribe.. - Men heldigvis kunne vi gå til første pause med 1-1, og jeg sagde til drengene, at hvis vi kunne spille lige op i en periode, hvor vi var konstant i undertal, så skulle de forestille sig, hvad vi kunne, hvis vi spillede fem mod fem.. Den pausesnak virkede, og i de sidste 40 minutter var der ifølge træneren ingen tvivl om, hvem der var det bedste hold.. - Hvis vi ser på anden og tredje periode, så vandt det bedste hold. Fem mod fem kontrollerede vi kampen fuldstændigt, og de fik ikke lov til at spille deres spil.. Pierre-Olivier Morin fik 20+5 minutters udvisning for en situation, hvor Brandon Reid havde svært ved helt at forstå, hvad der skete.. - Det er lidt problemet, at vi ofte ikke ved, hvorfor der bliver dømt, som der gør. Nu må vi se, om han får karantæne og hvor lang, den i så fald bliver. Vi skal spille igen allerede tirsdag, så jeg er nødt til at arbejde med to planer frem mod den kamp, for det kan være, at jeg først får svar på hans situation lige inden kampen, siger cheftræneren og henviser til tirsdagens hjemmekamp mod Herning.. - Det er en rigtig stor kamp, for vi føler jo, at vi skulle have vundet i Herning sidst (4-3 på udebane efter overtid, red.), hvor vi alle synes, at vi var langt det bedste hold. Så nu har vi en chance for at bevise, at det er rigtigt.. Kampen mod Herning spilles som skrevet tirsdag, hvor det er Aalborg Pirates, der lægges is til opgøret.. Periodecifre: 1-1, 0-2, 0-1. Mål: 1-0 Justin Hache (07:33), 1-1 Kirill Kabanov (16:53), 1-2 Clay Anderson (30:21), 1-3 Olivier Hinse (31:31), 1-4 Mikkel Højberg (50:17). Udvisninger: SønderjyskE 8x2 min., Aalborg 1x20+5 min., 1x20 min. og 11x2 min.. Tilskuere: 2.248..