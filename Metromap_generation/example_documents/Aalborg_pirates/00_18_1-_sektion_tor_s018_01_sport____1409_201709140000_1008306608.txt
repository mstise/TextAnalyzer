Russisk pirat-scoop. AALBORG: Rygterne var løbet i  forvejen, og sent onsdag aften blev de så bekræftet. Ishockeyklubben Aalborg Pirates tilknytter den tidligere russiske ungdomslandsholdsspiller Kirill Kabanov for resten af sæsonen.. Transferen ligner på papiret et scoop, da den 25-årige forward har masser af erfaring fra især den bedste svenske række - men også fra den russiske KHL-liga, hvor han har optrådt de seneste to sæsoner. Kirill Kabanov var da også i dialog med flere svenske klubber, men det endte i en slags administrativ baglås.. - Det har givet os en chance for at tilknytte en spiller, som vi normalt ikke ville kunne komme i nærheden af. Efter et par mindre gode år vil han gerne have gang i sin karriere i Nordeuropa, og det har uden tvivl hjulpet os. Samtidig har vi behandlet ham godt, og samtalerne med vores cheftræner Brandon Reid har nok været tungen på vægtskålen, fortæller direktør Thomas Bjuring.. Aalborg Pirates har derfor også fået russeren til en rimelig pris - som dels dækkes ind af det eksisterende budget og dels med hjælp fra seks sponsorer (BK Rengøring, Hove Holding, Sparekassen Vendsyssel, Thomsen & Fals, Steen M. Hansen samt DanContainer).. - Kirill Kabanov træner efter planen med torsdag (i dag, red.), og så må vi se, hvornår han er klar til at spille, siger sportschef og assistenttræner Ronny Larsen-. - Han mangler noget kampform. Men han er en teknisk dygtig type, der kan gøre ting på egen hånd og forstærke vores powerplay.. Det er usikkert, om Kirill Kabanov er med fredag mod Frederikshavn White Hawks, men senest på tirsdag får han debut i hjemmekampen mod Rungsted..