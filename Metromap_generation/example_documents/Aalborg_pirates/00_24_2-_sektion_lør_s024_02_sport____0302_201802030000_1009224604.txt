Pirates red stormen af. aalborg pirates. rungsted. 2-1. ishockey, metalligaen. AALBORG: Aalborg Pirates har med fredagens sejr over Rungsted sat sig tungt på Metalligaens andenplads.. Aalborgenserne har hele 10 point flere end lokalrivalerne fra Frederikshavn, og der resterer blot seks runder af grundspillet.. Piraterne startede fredagens kamp i førersædet, men det var gæsterne, der skabte opgørets første chance. Den var til gengæld enorm, idet to Rungsted-spillere fik frit løb mod mål efter en kæmpe blunder i piraternes defensiv.. Men målmand Tadeas Galansky reddede flot i en første periode, hvor hjemmeholdet forfaldt til at nipse for meget.. Piraterne indledte anden periode i undertal, men skabte alligevel en kæmpe chance - en friløber - som Julian Jakobsen brændte.. Kort efter kom forløsningen dog, da Kirill Kabanov kom først på en retur.. Det blev også 2-0, da Clay Anderson sendte et smukt slagsskud i nettet, mens Rungsted havde to mand i straffeboksen.. Piraterne havde adskillige chancer til at udbygge føringen i en flot anden periode.. Rungsted havde et stolpeskud tidligt i tredje periode, men fik først reduceret to minutter før tid. Det skabte panikagtige tilstande i Aalborg-defensiven i kampens sidste sekunder, men hjemmeholdet red stormen af.. Periodecifre: 0-0, 2-0, 0-1. Mål: 1-0 Kirill Kabanov (23.05), 2-0 Clay Anderson (26.42), 2-1 Morten Jensen (58.00). Udvisninger: Aalborg Pirates 7x2 min., Rungsted 8x2 min.. Tilskuere: 3207.