Hjemmebane vakler    inden slutspil. FREDERIKSHAVN: Det er allerede afgjort, at Aalborg Pirates slutter Metalligaens grundspil på andenpladsen.. Derimod har rivalerne i nord, Frederikshavn White Hawks, stadig meget at spille for. . Vendelboerne indtager tredjepladsen inden de resterende fire spillerunder, men holdet presses bagfra af Esbjerg, Rødovre, Odense og til dels også aftenens modstander, Rungsted.. - Det er utrolig tæt. Vores fordel er, at vi stadig ligger på tredjepladsen og har afgørelsen i egne hænder. Det er særdeles vigtigt for os at holde tredjepladsen, så vi kan vælge mellem to hold i kvartfinaleserien, siger anfører Rasmus Søndergaard.. Høgene har haft en så ustabil sæson, at direktør Henrik Andersen har kaldt det nuværende hold for det mest uforudsigelige i hans tid i klubben.. Ikke godt nok på hjemmebane. Rasmus Søndergaard erkender da også, at præstationerne har været for svingende.. - Vi er især kede af, at vi har tabt 12 hjemmekampe. Det er selvfølgelig ikke godt nok, og det skal blive bedre, hvis vi skal spille med om medaljer. Jeg har ikke noget sikkert bud på hvorfor, vi har haft det svært hjemme, men jeg synes ikke, det har sat sig i holdet. Vi kan godt mærke et pres fra tilskuerne, men det er kun naturligt, at vores fans ikke er tilfredse. Men jeg vil holde fast i, at vi stadig ligger på tredjepladsen, så helt skidt har det ikke været, og det er ikke sådan, at vi er bange for at spille hjemme,  siger Rasmus Søndergaard.. Har fået tilført erfaring. Klubben har reageret på de store udsving ved at hente to erfarne spillere. For et par uger siden stødte den tjekkeske back Ales Sova til truppen, og i går havde den finske forward Henri Heino sin første træning i Frederikshavn.. - Jeg tror, de kan tilføre noget erfaring og bredde. Det kan godt være de to brikker, der skal til for at gøre os mere stabile, for vi har et ungt hold. Nu har vi nogle kampe til at spille Heino ind, og så skal vi nok være klar, når slutspillet begynder, siger Rasmus Søndergaard.. Han mener, at høgene har gode chancer for succes i forårets kamp om medaljer.. - Ja, det synes jeg. Vores hold har mange strenge at spille på, og offensivt står vi stærkere end i den forgangne sæson. Defensivt har vi i nogle kampe haft problemer, men kun ét hold (Aalborg Pirates, red.) har lukket færre mål ind end os, så tallene fortæller, at det ikke er helt håbløst. Det kan blive bedre, og vores powerplay skal også have et løft, men vi arbejder også hårdt med det hver eneste dag til træning.. Rasmus Søndergaard forventer, at den kommende kvartfinaleserie bliver uhyre tæt.. - Det betyder i bund og grund ikke så meget, hvem vi skal møde. Det kan være, at det for eksempel bliver Sønderjyske, der lige nu ligger nummer ni og har haft en dårlig sæson. Men vi ved . godt, at de vil være der, når slutspillet begynder. Det er bare noget andet, og vores chancer for at vinde kvartfinaleserien vil være 50-50 uanset hvem, vi møder, siger han. . Frederikshavnerne spiller i aften i Rungsted, mens Aalborg Pirates hjemme tager imod bundproppen Hvidovre..