- En masse selvtillid. FRH. WHITE HAWKS. Herning Blue Fox. 8-2. ISHOCKEY, METAL LIGAEN. FREDERIKSHAVN: 10 mål, otte nordjyske af slagsen, og vupti, så er al snak om en dårlig hjemmebanestatistik stort set forstummet i Frederikshavn. Eller hvad?. - Det hele handler om at få scoret i første periode i denne her liga, siger høgenes cheftræner, Mario Simioni.. - I de fire hjemmekampe, vi tabte i træk, spillede vi egentlig nogle gode første perioder, men fik ikke scoret først. Her mod Herning, som er ligaens klart bedste hold, havde vi held til at score først, og så er resten af kampen nemmere, for du føler ikke, at du skal jagte noget.. Faktisk kan træneren ikke finde særlig meget at være utilfreds med - udover måske en lige lovlig stor grad af afslappethed i tredje periode, hvor holdet var foran 6-2.. - Måske er det naturligt, når du er stort foran, men i hockey går det så stærkt. Hvis du er uopmærksom, så siger det pludselig bum, bum, bum, og står der måske 6-5. Hvad gør vi så? spørger træneren retorisk.. Det har den dobbelte målscorer, Nick Olesen, dog et svar på:. - Normalt siger man, at man skal spille 60 gode minutter for at vinde i hockey. I dag spiller vi måske kun 50, og må så nøjes med en sejr på 8-2, lyder det med et kækt smil.. - Nej, vi bliver måske lidt for afslappede, men det er dejligt at vinde foran vores egne fans igen. Det har de virkelig fortjent efter vores sæsonstart, hvor de bare er blevet ved med at støtte os.. Nu venter der et nordjysk lokalderby fredag, hvor Aalborg Pirates tager imod høgene. Men trods tirsdagens storsejr, så tør Nick Olesen ikke love endnu en af slagsen.. -Man skal selvfølgelig aldrig sige aldrig. Men opgørene mod Aalborg er altid superfede, der er altid en masse gejst, og vi kommer med en masse selvtillid, så nu må vi se, siger Olesen.. Periodecifre: 4-0, 1-1, 3-1. Mål: 1-0 Nick Olesen (3:43), 2-0 Henrik Eriksson (4:28), 3-0 Marcus Pedersen (5:38), 4-0 Nick Olesen (6:03), 5-0 Anthony DeLuca (27:35), 5-1 Toni Kallela (37:52), 6-1 Mads Larsen (43:02), 6-2  Markus Jensen (45:03), 7-2 Jens Henrik Tönjum (56:44), 8-2 Joachim Linnet (57:43). Udvisninger: Frederikshavn 9x2 minutter, Herning 9x2 minutter. Tilskuere: 1409.