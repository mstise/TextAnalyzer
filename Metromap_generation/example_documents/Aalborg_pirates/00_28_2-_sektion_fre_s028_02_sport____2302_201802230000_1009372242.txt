Er ikke glad for pause. AALBORG: Aftenens udekamp mod Gentofte og søndagens hjemmekamp mod Esbjerg er Aalborg Pirates’ to sidste opgaver i denne sæsons grundspil i Metal Ligaen, og så tager piraterne hul på en utålmodig venten.. For de resterende 10 hold i Metal Ligaen afsluttes grundspillet først tirsdag, og herefter skal rækkens nummer 7, 8, 9 og 10 ud i de nyindførte playinkampe, hvor de to sidste kvartfinaledeltagere skal findes.. For Aalborg Pirates, der er sikker på at slutte som nummer to i grundspillet, venter derfor en kamppause på 12 dage, inden kvartfinaleserierne begynder 9. marts.. - Det er lang tid, hvor vi skal prøve at holde det hele i gang, uden at der rigtig sker noget. Jeg synes bestemt ikke, at pausen er nogen fordel for os på den korte bane, siger sportschef Ronny Larsen.. Det nye turneringsformat, hvor kun de seks øverste kvalificerer sig direkte til slutspillet efter grundspillet, betyder også, at der går lidt tid, inden Aalborg Pirates kender sin kvartfinalemodstander, men som toer i grundspillet bliver piraterne andenvælger efter Herning Blue Fox.. - Vi er ikke begyndt at spekulere over, hvem vi skal vælge endnu, for der er mange ting, der kan ændre sig. Klubberne kan hente nye spillere ind indtil 27. februar, og udviklingen i playinkampene kan måske også gøre, at man pludselig ser anderledes på tingene, siger Ronny Larsen.. Sikkert er det dog, at Aalborg Pirates’ eget hold ikke kommer til at forandre sig inden transferdeadline.. - Der er lukket hos os, og der kommer ikke til at ske mere, siger Ronny Larsen.. Den melding er til trods for, at Aalborg Pirates i øjeblikket har fem mand på skadeslisten. Blandt dem er veteranen Bjarke Møller, der længe har været plaget af en hjernerystelse.. - Den hjernerystelse har taget rigtig hårdt på Bjarke, og jeg regner ikke med at se ham mere på isen i denne sæson, siger Ronny Larsen.. Udsigterne er til gengæld bedre hos Kristian Kodal, Martin Højbjerg, Christopher Frederiksen og Sonny Hertzberg.. - Vi håber på, at vi når at få to eller tre af dem klar til slutspillet, siger sportschefen..