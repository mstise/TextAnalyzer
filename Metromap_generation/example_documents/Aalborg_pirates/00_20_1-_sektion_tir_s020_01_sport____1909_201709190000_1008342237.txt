Regner med russer. AALBORG: Der kommer muligvis nogle russiske gloser fra isarenaen i Gigantium i aften. Aalborg Pirates tager nemlig imod Rungsted - og her skal Kirill Kabanov på is. Det er i hvert fald planen.. - Vi regner stærkt med, at han skal spille. Syv, ni, tretten, siger sportschef og assistenttræner Ronny Larsen.. Den 25-årige russer, der blev draftet af New York Islanders i 2010, har trænet med siden torsdag. . Og på kort tid har han gjort indtryk på holdet.. - Det ser positivt ud, og det er meget spændende at følge ham. Selvfølgelig er det hele nyt for ham lige nu, så vi regner ikke med, han brager igennem mod Rungsted. Selvom han hjertens gerne må det, siger Ronny Larsen.. Men det bliver ikke i de første kæder, at man får mulighed for at se den nytilkomne forward.. - Vi regner da med, at han skal spille med nogen, han kan hjælpe en lille smule, fortæller sportschefen.. Men i Pirates-lejren er der mest af alt fokus på det overordnede niveau.. - Vi skal kunne spille 60 gode minutter. På det seneste er det kun blevet til en god periode eller to, slutter Ronny Larsen.. Kirill Kabanov har spillet på russiske ungdomslandshold. Han vandt i 2009 VM-sølv med Ruslands U18-landshold. I 2014-2015-sæsonen spillede han fast for svenske Skellefteå AIK. . Men siden da er det blevet til få kampe i den østeuropæiske og russiske liga, KHL.. Nu står den på Metal Ligaen for det aalborgensiske ishockeyhold, der har kontrakt med ham sæsonen ud.. Aalborg Pirates tager imod Rungsted klokken 16..