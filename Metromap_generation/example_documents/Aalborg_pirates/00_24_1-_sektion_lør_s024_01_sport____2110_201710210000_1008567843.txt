Pirates nedlagde høgene. Aalborg Pirates. FRH. White Hawks. 4-1. Ishockey, Metal Ligaen, grundspil. AALBORG: Håneretten i nordjysk ishockey ligger stadig hos Aalborg Pirates.. Hjemme i Gigantium vandt piraterne fredag aften med 4-1 over Frederikshavn White Hawks, og dermed har Aalborg vundet sæsonens første to møder mod de nordjyske rivaler.. - Det er altid dejligt at vinde slaget om Nordjylland. Jeg synes, vi spillede en rigtig god kamp. Vi fik en del udvisninger, men vores undertalsspil fungerede rigtig godt. Vi kan være fuldt ud tilfreds med den her kamp, siger Mikkel Højbjerg, der har en fortid hos fredagens modstandere.. - Det her er nogle kampe, man bliver sat lidt ekstra op til, og nu har vi håneretten, og for mig er det lidt sjovt, når jeg nu selv er frederikshavner. De har haft nogle gode kampe på det seneste, så det var godt, at vi fik pillet dem lidt ned, siger Mikkel Højbjerg.. Hos Frederikshavn var stemningen naturligvis anderledes trykket.. - Vi begik en masse dumme personlige fejl, og vi havde måske ikke den intensitet, som vi havde i vores sidste kamp mod Herning, konstaterede forwarden Kristoffer Lauridsen.. I White Hawks-lejren kunne de især ærgre sig over, at Aalborg scorede målet til 1-0, mens vendelboerne var en mand i overtal.. - Det kostede alt. Som vi lige har snakket om i omklædningsrummet var vi vores egen værste modstander i dag. Det var vores egen skyld, at vi tabte den her kamp, siger Kristoffer Lauridsen.. Det var Mikkel Højbjerg, der udnyttede uopmærksomheden i Frederikshavn-defensiven efter forarbejde fra broren Martin Højbjerg.. - Det åbnede kampen op for os. Det var et godt forcheck af brormand, og så skulle jeg bare lægge pucken ind. Det gav os en masse energi, og det var rigtig afgørende for os at få det første mål, siger Mikkel Højbjerg.. Med nederlaget i Aalborg kom Frederikshavn White Hawks alvorligt ned på jorden igen, efter at den forgangne uge ellers havde udløst særdeles overbevisende sejre over Esbjerg og Herning.. - Det er selvfølgelig altid et tilbageslag at tabe en kamp, men det ændrer ikke på, at vi i de seneste kampe har fået rettet op på en dårlig sæsonstart. Heldigvis har vi kamp igen søndag, og den skal vi ud at vinde, og så står vi fint igen, mener Kristoffer Lauridsen.. For Aalborg var kampen til gengæld endnu et vidnesbyrd om en opadgående formkurve.. - Vi havde aftalt, at vi lidt skulle starte på en frisk, efter at vi ikke havde fået en optimal start på sæsonen. Nu har vi vundet to hjemmekampe i streg, og det kan vi kun være tilfredse med, siger Mikkel Højbjerg.. Periodecifre: 0-0, 1-0, 3-1. Mål: 1-0 Mikkel Højbjerg (28.39), 2-0 Olivier Hinse (42.07), 3-0 Pierre-Oliver Morin (44.13), 3-1 Henrik Eriksson (59.01), 4-1 Martin Højbjerg (59.40). Udvisninger: Aalborg 7x2 minutter, Frederikshavn 4x2 minutter. Tilskuere: 4235.