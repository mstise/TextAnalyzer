Høge på ret kurs. AALBORG: Det er Frederikshavn White Hawks, der har revanche til gode, når det i aften gælder sæsonens andet nordjyske lokalbrag i Metal Ligaen.. Tilbage i september vandt Aalborg Pirates i Frederikshavn efter straffeslag, og fredag aften har piraterne så fordel af at være hjemme på egen is.. Til gengæld kommer Frederikshavn til Aalborg med selvtilliden i orden efter to storsejre den forgangne uge over de forsvarende mestre fra Esbjerg Energy og Metal Ligaens øjeblikkelige tophold Herning Blue Fox.. - Vi har vundet fire af de seneste fem kampe, og det har selvfølgelig givet os en del selvtillid. Vi er begyndt at score masser af mål, efter at vi i starten af sæsonen følte, at det var lidt stolpe ud for os, lyder det fra White Hawks-direktør Henrik Andersen.. Også i Aalborg er Frederikshavns opadgående formkurve blevet noteret.. - De har vist en skræmmende styrke i de to seneste kampe. Noget tyder på, at de er ved at få noget ud af alle de penge, de putter i deres hold deroppe, siger Aalborg Pirates-direktør Thomas Bjuring.. Skuffende sæsonstart. Med de seneste sejre har Frederikshavn White Hawks fået rettet op på en skidt sæsonstart, der kom bag på de fleste.. - Selvfølgelig var det overraskende. Med de ressourcer, de har til rådighed, og med det hold, de har fået stablet på benene, havde man forventet mere af dem, men det ser ud til, at der er kommet andre boller på suppen nu. De store drenge er begyndt at spille med musklerne nu, så vi ved godt, at vi skal være klar fra start, siger Thomas Bjuring.. I Frederikshavn kan Henrik Andersen dog ikke helt genkende billedet af, at ressourcerne er så ulige fordelt i nordjysk ishockey.. - Vi har også selv været skuffede over vores sæsonstart, og det har vi ikke lagt skjul på. Vores ambition er, at vi skal være topfire-hold, og det har vi ikke været i starten af sæsonen, men jeg ved nu ikke, om vi har så mange flere ressourcer end Aalborg, siger Henrik Andersen.. Sikkert er det til gengæld, at aftenens nordjyske lokalslag vil blive afviklet i en god kulisse i Gigantium Isarena. Torsdag var der stadig billetter at få, men Aalborg Pirates forventer mellem 4500 og 5000 tilskuere til kampen.. - Sådan en aften kan vi omsætte for tre eller fire gange mere, end vi kan til en normal grundspilskamp, så også økonomisk er det en stor kamp for os, og det er også det bedste udstillingsvindue for vores sport, siger Thomas Bjuring.. Udsigten til at komme i modvind foran mange aalborgensere generer ikke i Frederikshavn.. - Det er de her kampe, som spillerne elsker. Det giver en helt anden stemning, og det er bare endnu federe, når det sker i sådan en kulisse. Som udehold er det også bare sjovere at vinde, når man har mange tilskuere imod sig, siger Henrik Andersen.. Thomas Bjuring håber på det modsatte udfald, men glæden over kulissen deler han.. - Det er en af de aftener, vi lever for, og det bekræfter os i, hvorfor vi lægger så mange timer i det. Det bliver ikke større end kampene mod Frederikshavn, siger Thomas Bjuring..