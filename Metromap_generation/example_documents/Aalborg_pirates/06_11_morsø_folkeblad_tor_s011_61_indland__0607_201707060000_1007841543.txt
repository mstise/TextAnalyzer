Gigantium brændt. AALBORG: Jan Larsen fik onsdag dårlige nyheder under sin ferie i Spanien.. Herfra måtte direktøren i Aalborg Håndbold følge den storbrand, der raserede håndboldklubbens hjemmebane i Gigantium.. - Jeg ved ikke andet end det, jeg kan se på nettet, men jeg vil gerne indrømme, at det har givet et gib i maven. Det ser alvorligt ud, men det vigtigste for mig lige nu er, at der ikke er kommet nogen til skade, siger Jan Larsen.. Direktøren var selvsagt ked af at se hjemmebanen stå i flammer.. - Det er så trist, og jeg tænker selvfølgelig også over, hvilke konsekvenser det får for alle dem, der har deres gang derude. Jeg har dog også besluttet mig for, at jeg ikke vil male fanden på væggen, før jeg ved, hvor slemt det er, siger Jan Larsen.. Dårlige udsigter. Fakta er dog, at branden primært ramte storhallen i Gigantium, og formentlig har det lange udsigter, før Aalborg Håndbold atter kan spille på sin normale hjemmebane. Det er naturligvis dårligt nyt forud for en sæson, der byder på Champions League og besøg i Aalborg af storhold som Paris SG og THW Kiel.. Aalborg Håndbold skal efter planen spille sæsonens første betydende hjemmekamp 8. september, hvor Nordsjælland Håndbold kommer på besøg til en kamp i den danske liga.. - Situationen håndteret godt. Gigantiums isarena blev ikke ramt af branden, og den har tidligere været brugt som håndboldhal. Så det kan vise sig som løsningen for Aalborg Håndbold.. For ishockeyklubben Aalborg Pirates er det under alle omstændigheder en god nyhed, at isarenaen gik fri.. - Jeg kan ikke svare for, om der er sket nogen lugtmæssig skade, men flammerne fik ikke fat i skøjtehallen. Vores tanker går i øjeblikket til Aalborg Håndbold, som er blevet hårdt ramt, siger Aalborg Pirates-direktør Thomas Bjuring.. Han var selv til stede i Gigantium, da branden brød ud.. - Jeg stod på vores kontor og var i gang med en telefonsamtale, da alarmen gik. I første omgang troede jeg, at det var en test, men hurtigt kunne jeg lugte, at det var mere alvorligt, og så begav jeg mig ud, siger Thomas Bjuring.. Pirates-direktøren kunne se tilbage på et par dramatiske timer.. - Det har været hektisk, men jeg synes, det er blevet håndteret rigtig godt. Der er stor ros til setuppet derude, siger Thomas Bjuring. . Læs mere om branden side 16-17.