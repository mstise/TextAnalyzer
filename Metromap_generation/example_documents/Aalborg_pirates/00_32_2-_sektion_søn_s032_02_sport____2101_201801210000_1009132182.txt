Piraterne tog pokalen. Rungsted. Aalborg PIrates. 2-5. Ishockey, pokalfinale. HERNING: Aalborg Pirates fik deres ønskede revanche fra sidste års pokalfinalenederlag, da de lørdag eftermiddag sejrede mod Rungsted, der sidste år slog piraterne i finalen.. Det gjorde sejren endnu sødere, hvis man spørger årets pokalfighter, Henry Hardarson.. - Det er dejlig payback. Det betyder utroligt meget, for det var selvfølgelig træls at stå i Rungsted sidste år og tabe, så det er en god følelse nu her.. Henry Hardarson fik ikke mindst pokalfightertitlen på baggrund af sine fire scoringer i turneringen - to i hver kamp - og det selvom han ikke rigtigt har vist så meget skarphed foran mål i ligaen.. - Det ligner mig ikke at score. Det er nok meget held også, men jeg prøver bare at skyde og få det bedste ud af det, siger han med et grin.. - Det er enormt stort. Jeg har haft det lidt svært i et par sæsoner med at komme på tavlen, så det betyder utroligt meget for mig. Så nu skal jeg bare bygge videre herfra.. Første mand med pokalen efter sejren var selvfølgelig holdets kaptajn, Julian Jakobsen. Det var en speciel følelse, indrømmer han.. - Først og fremmest er det jo fedt at få lov og løfte en pokal som kaptajn og som leder. Det var et stort øjeblik, lyder det fra Julian Jakobsen, der også tror, at pokalsejren kan give holdet noget fornødent erfaring frem mod ligaens slutspil.. - Vi lærer at vinde. Det er ikke noget, man bare gør, det er noget, man skal lære; at holde hovedet koldt i de rigtige situationer, tage de rigtige beslutninger. Det synes jeg, vi gør langt hen ad vejen i dag (lørdag, red.).. Til forskel fra tidligere år, så blev pokalturneringen i år afholdt som en såkaldt Final Four, hvor alle kampe - semifinaler og finale - blev spillet på en weekend. Og det hilser kaptajnen velkomment.. - Det pokalformat, der var før, det var der i og for sig ikke noget i vejen med, men det tog bare meget tid for folk. Det er jo stadig en semiprofessionel liga, så jeg synes, det er fint, at man mødes her i Final Four, lyder det fra Julian Jakobsen, der også kan se andre fordele ved formatet.. - Så møder man måske nogle af dem, man har spillet på landsholdet med, og der er en god stemning. Så går man ud på isen og giver den en skalle, og bagefter er man venner igen. Det er et fedt setup, og det håber jeg også, at vi kan køre næste år og årene fremover.. Final Four-arrangementet er blevet brugt som generalprøve på det forestående VM, og Julian Jakobsen, der selvfølgelig håber at være en del af slutrunden, føler, at Jyske Bank Boxen er godt rustet dertil.. - Isen er lidt anderledes end hjemme i de mindre, kolde haller. Det skal man lige vænne sig til, for den vil reagere i en varmere hal - og den vil også reagere til VM, for der vil der være endnu flere folk her, men sådan er det, siger han.. - Så jeg håber, det var lærerigt for komiteen bag VM, og så har vi en perfekt is til VM også, lyder det fra den stolte pirat-kaptajn.. Periodecifre: 0-1, 1-2, 1-2. Mål: 0-1 Henry Hardarson (13.48), 1-1 Mike Vernace (22.21), 1-2 Christopher Frederiksen (34.05), 1-3 Mikkel Højbjerg (37.43), 2-3 William Boysen (51.46), 2-4 Kirill Kabanov (58.39), 2-5 Henry Hardarson (59.23). Udvisninger: Aalborg 3x2 minutter, Rungsted 6x2 minutter. Tilskuere: 3298.