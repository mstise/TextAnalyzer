Aalborg slog til. rødovre. aalborg pirates. 1-3. ishockey, metal ligaen. RØDOVRE: Aalborg Pirates havde kniven for struben inden fredagens udekamp mod Rødovre. En sejr i ordinær tid ville give holdet en sikker plads i Final 4, mens alle andre resultater ville give Rødovre chancen for at drøne forbi og stjæle fjerdepladsen, der giver adgang til Metal Cuppens semifinaler næste år.. Men piraterne fulgte opskriften til punkt og prikke og rejste sig efter to skuffende nederlag inden landsholdspausen.. - Final 4 har været et vigtigt mål for os, fordi det har givet noget slutspilsstemning i ligaen allerede her midt i sæsonen. Normalt går man ikke så meget op i stillingen efter 20 kampe, men her har det været, ligesom når vi når til enden af grundspillet. Hvem kommer med, og hvem kommer ikke med?, siger træner Brandon Reid.. - Det er klart, at vi ikke var, hvor vi skulle være i de sidste to kampe inden kamppausen, men drengene kom flot tilbage, og jeg er virkelig stolt af holdet. De spillede med stor disciplin, og vi spillede som det hold, vi bør være. Ikke for passivt og med stor ro, siger han.. Han uddeler samtidig store roser til holdets anfører Julian Jakobsen.. - Julian spillede i min optik sin bedste kamp i sæsonen. Han var lidt frustreret i begyndelsen af året over, at tingene ikke helt fungerede, men i dag lavede han ikke en eneste dårlig beslutning med pucken, og det giver et løft til hele holdet. Alle får lige højnet selvtilliden, når han præsterer på den måde, siger Brandon Reid.. Rødovre bragte spænding ind i opgøret med fem minutter igen, men to minutter senere afgjorde Jeppe Jul Korsgaard kampen med en fin styring på et skud fra Olivier Hinse.. Periodecifre: 0-1, 0-1, 1-1. Mål: 0-1 Henry Hardarson (07.13), 0-2 Mikkel Højbjerg (20.29), 1-2 Jonas Sass (55.06), 1-3 Jeppe Jul Korsgaard (57.50). Udvisninger: Rødovre 5x2 minutter, Aalborg 2x2 minutter. Tilskuere: 1507.