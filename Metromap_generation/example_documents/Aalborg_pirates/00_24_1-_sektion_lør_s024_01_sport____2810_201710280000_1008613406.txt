Forgæves comeback. Herning. FRH. White Hawks. 3-2. Ishockey, Metal Ligaen, grundspil. HERNING: Frederikshavn White Hawks er ét af få danske ishockeyhold, der er taget opløftet fra møder med Herning Blue Fox i denne sæson.. Fornyligt besejrede høgene denne sæsons suveræne tophold i Metal Ligaen med hele 8-2, men fredag aften fik midtjyderne revanche, da de på egen is vandt med 3-2. Frederikshavn var ellers godt på vej mod endnu en succesoplevelse mod Herning, da høgene i anden periode vendte 0-2 til 2-2 takket være scoringer fra Nick Olesen og japanske Shoma Izumi.. Til sidst trak Herning dog alligevel det længste strå, da Toni Kallela med mindre end tre minutter tilbage af den ordinære spilletid sikrede hjemmeholdet de tre point. . Med nederlaget tabte vendelboerne et vigtigt skridt i jagten på en plads i pokalturneringens finalfour. De fire pladser uddeles til de fire hold, der efter 20 grundspilskampe er placeret på de øverste fire pladser i Metal Ligaen.. Frederikshavn White Hawks er efter 16 kampe akkurat placeret på fjerdepladsen, men høgene har også haft fordel af at have spillet flere kampe end mange af konkurrenterne.. På sjettepladsen har Aalborg Pirates også samlet 24 point, men det er for to kampe færre. På syvendepladsen har Gentofte et enkelt point færre end Frederikshavn, men har spillet en kamp færre, og på ottendepladsen er Odense blot to point efter Frederikshavn, selv om fynboerne kun har spillet 13 kampe mod Frederikshavns 16 kampe.. Frederikshavn skal i kamp igen i morgen, hvor Rødovre kommer på besøg.. Periodecifre: 2-0, 0-2, 1-0. Mål: 1-0 Mathias H. Møgaard (10.37), 2-0 Daniel Nielsen (19.21), 2-1 Nick Olesen (34.01), 2-2 Shoma Izumi (35.47), 3-2 Toni Kallela (57.28). Udvisninger: Herning 6x2 minutter, Frederikshavn 5x2 minutter. Tilskuere: 1924.