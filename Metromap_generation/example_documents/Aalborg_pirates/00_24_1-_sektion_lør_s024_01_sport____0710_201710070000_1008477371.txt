Reid har ro i maven. Aalborg pirates. esbjerg energy. 1-3. ishockey, metal ligaen. AALBORG: Brandon Reid, cheftræner for Aalborg Pirates, er ikke urolig, selv om hans mandskab har fået en resultatmæssig blød sæsonstart. Senest med fredagens nederlag til Esbjerg på egen is.. Olivier Hinse bragte ellers piraterne i front i første periode, men det jævnbyrdige opgør blev afgjort af to skarpe vestjyske powerplay i anden periode samt en scoring i tomt mål til slut.. - Hvis vi blev spillet ud af brættet, ville jeg være bekymret. Men vi dominerer mange af de kampe, vi taber. Så vi kan i høj grad takke os selv, fordi vi ikke har været skarpe i de afgørende situationer. Det er noget, vi kan fikse, så jeg ved, at sejrene er indenfor rækkevidde, fastslår canadieren.. Der er også en anden grund til, at Brandon Reid har forholdsvis megen is i maven.. - I sidste sæson brugte vi alt for megen energi på at vinde grundspillet, og første gang vi reelt oplevede modgang var i slutspillet. Det gør ikke noget, at vi har oplevet det i grundspillet og bearbejdet det som gruppe, siger han med henvisning til den overraskende exit i kvartfinalen til Gentofte.. - I år er det ikke så vigtigt, om vi bliver nummer ét eller nummer fire i grundspillet. Så længe vi spiller stabilt og er klar, når slutspillet starter.. Brandon Reid pointerer samtidig, at der er skiftet en del ud hos Aalborg Pirates hen over sommeren.. - Mange af vores importspillere fra Nordamerika spiller for første gang i karrieren i Europa, så de skal lige vænne sig til vores system og den europæiske form for ishockey. Så har jeg også en klar forventning om, at de hæver deres niveau.. Den nyeste tilgang, russeren Kirill Kabanov, hører også ind under den kategori. Han fik hul på bylden, da han i tirsdags scorede i 2-1-nederlaget i Gentofte.. - Han har ikke spillet ret meget de seneste to år, så vi vidste godt, det ville tage tid for ham at finde niveauet. Men bare den scoring i tirsdags har gjort en sindssyg forskel. Han har løftet både . sit humør og spil til træning siden. Så jeg både håber og tror, at han bliver en vigtig spiller for os, fastslår Brandon Reid.. Periodecifre: 1-0, 0-2, 0-1. Mål: 1-0 Olivier Hinse (17.42), 1-1 Carson McMillian (PP 21.39), 1-2 Christian Wejse (PP 38.05), 1-3 Carson McMillan (59.34). Udvisninger: Aalborg 8 x 2 min., Esbjerg 4 x 2 min.. Tilskuere: 2317.