Topscorer: Kunne ikke spille for Pirates. FREDERIKSHAVN: I aften sker det så igen:. Frederikshavn White Hawks og Aalborg Pirates tørner sammen i Metalligaen i ishockey. Og selvom det sker adskillige gange i løbet af en sæson, er det helt specielle kampe.. - Det kan man mærke i byen og ude blandt vores fans. Det betyder bare noget særligt at slå Aalborg. Sådan har vi det også i truppen. Det er de kampe, vi allerhelst vil vinde, fortæller White Hawks-profilen Nick Olesen.. Den 23-årige forward synes for alvor at have fået sit gennembrud i denne sæson.. Han har hidtil lavet 13 mål, hvilket er nok til en delt førsteplads på Metalligaens topscorerliste. Derudover har han lagt op til 11 scoringer, hvilket gør ham til en af ligaens store pointslugere.. - Det går rigtig godt for mig, og det er sjovt at spille ishockey lige nu. Jeg havde en virkelig god sommertræning i år, og det betyder nok, at min form har været god længe, siger Nick Olesen som bud på den aktuelle succes.. Samtidig mener han, at den gode stemning på holdet har en betydning.. - Der bliver altid skiftet meget ud på holdet i sommerpausen. Vi havde også et fint hold i den forgangne sæson, men jeg føler, at jeg fungerer rigtig godt i den kæde, jeg er blevet en del af nu. Vi finder hinanden godt på isen, og det er med til at løfte mit spil. Derudover hygger vi os meget sammen socialt. Hvad det angår, har jeg aldrig spillet på et bedre hold, og det betyder også meget for, hvordan man præsterer sportsligt, vurderer Nick Olesen.. Høgene har allerede mødt Aalborg Pirates to gange i indeværende sæson. Begge gange med nederlag til følge.. Men det kommer til at gå anderledes tirsdag aften.. - Jeg synes, vi bliver bedre og bedre, og vi vil gøre alt for at slå piraterne denne gang. Vi tror på det, siger Nick Olsen, der direkte adspurgt afviser, at han kunne finde på at skifte til de nordjyske rivaler. . Noget som nogle spillere ellers har gjort tidligere.. - Det kommer jeg aldrig til. Jeg er frederikshavner med stort F. Jeg kan spille mange steder, men ikke i Aalborg, siger han.. Piraternes Mikkel Højbjerg er en af dem, der har foretaget det ”forbudte” skifte.. Han er et produkt af høgenes ungdomsafdeling, men skiftede til rivalerne i Aalborg. Dog først efter mellemliggende eventyr i Sverige og USA.. - Jeg har ikke det had til Aalborg Pirates, som nogle har i Frederikshavn. Jeg studerer i Aalborg, så det var en perfekt løsning for mig, siger Mikkel Højbjerg.. Han lægger dog ikke skjul på, at rivaliseringen mellem de to klubber er speciel.. - Vi er altid sat lidt ekstra op, når vi skal møde White Hawks, og så plejer vi jo at have et godt tag på dem, siger Mikkel Højbjerg med et grin.. Inden aftenens opgør i Frederikshavn indtager Aalborg Pirates rækkens andenplads, mens hjemmeholdet ligger nummer fem..