Højdepunkt for ung Aalborg-back. AALBORG: Det danske ishockeylandshold er i fuld gang med forberedelserne til A-VM på hjemmebane senere på foråret. I aften sender landstræner Janne Karlsson karavanen forbi Gigantium i Aalborg til en testkamp mod Frankrig med kampstart klokken 19.00.. Det er et opgør, som Aalborg Pirates’ Lasse Bo Knudsen om nogen ser frem til. Den 21-årige back spillede i sidste sæson seks landskampe, men den syvende bliver højdepunktet.. - Tidligere har jeg spillet med i træningsturneringer i Ungarn og Sydkorea, men at løbe ind på min normale hjemmebane i landsholdstrøjen bliver klart det største, siger han.. Han var ikke med i efterårets testturnering i Østrig, men nu gør han altså comeback i nationaltrøjen.. - Min sæson startede ikke så godt, men jeg synes, jeg er ved at komme efter det, og jeg spillede også godt ved Final-4. Så min kurve er opadgående, og det har landstræneren nok også bemærket. Fysisk er jeg godt med, men jeg skal blive bedre på pucken. Og så skal jeg passe mere på mig selv, så jeg ikke får så mange skader, siger Lasse Bo Knudsen.. Han har som i sine første seks optrædener for seniorlandsholdet udsigt til at spille i tredjekæden i aften mod Frankrig.. - Så der er udsigt til en del spilletid. Samtidig håber jeg at komme ind og spille noget mere boksspil (være med til at forsvare i undertalssituationer, red.), siger Pirates-backen.. Drømme om at komme med i den endelige trup, der til maj skal spille VM i en fyldt Boxen i Herning, er dog ikke noget, Lasse Bo Knudsen spilder sine nætter på.. - Der er et godt stykke vej dertil. Jeg sidder nok i forvejen på et af de yderste mandater, og der er en del spillere fra udenlandske klubber, som ikke har fået fri til at være med nu. Men det er da klart, at det er mit mål på sigt at blive god nok til at spille A-VM. Jeg har været med til VM for U20-landsholdet, og det er altså en stor oplevelse, der slår træningsturneringer med flere længder, siger han.. Lasse Bo Knudsen har følgeskab af to klubkammerater, angriberne Julian Jakobsen og Mikkel Højbjerg, i Gigantium. Desuden er Frederikshavn White Hawks’ topscorer Nick Olesen blevet efterudtaget.. Danmark spiller udover kampen i aften også mod Østrig fredag aften i Silkeborg og lørdag aften mod Letland i Herning..