Pirates venter på       svensk back. AALBORG: 8. september åbner Aalborg Pirates den nye sæson i Metal Ligaen med en udekamp mod Odense Bulldogs, og her en lille måned før premieren arbejder piraterne på at få de sidste brikker til at falde på plads.. Aalborgenserne har længe udtrykt ønske om at beholde  Victor Panelin Borg, men den svenske back har endnu ikke sat sin underskrift på en kontraktforlængelse.. - Vi venter på Victor, og så må vi se, hvad han finder på. Han håber på, at han får en mulighed i en større liga end den danske, og det har vi selvfølgelig respekt for, men vi vil gerne beholde ham, fortæller sportschef Ronny Larsen.. Lykkes det at få papir på svenskeren i endnu en sæson, kommer Aalborg Pirates formentlig ikke til at foretage sig yderligere, inden sæsonen går i gang.. - Vi skal have en enkelt spiller mere, og vi håber selvfølgelig på, at den spiller bliver Victor. Derudover er vi formentlig færdige med at gøre det, vi skal gøre, siger Ronny Larsen.. Som i sidste sæson kommer Aalborg Pirates-holdet til at være kendetegnet af en meget markant stamme af danske spillere.. - Det har været vigtigt for os at holde på vores kerne af dygtige danske spillere, og vi er glade for, at det lykkedes, siger Ronny Larsen.. Til gengæld er Henry Hardason - og muligvis Victor Panelin Borg - de eneste udenlandske spillere, der har overlevet sommerens udskiftninger.. De fleste har Aalborg Pirates selv valgt at skifte ud, mens det ikke lykkedes at holde på Ronan Quemener i målet.. - Det er ingen hemmelighed, at vi gerne havde beholdt Ronan, men han havde en klausul i sin kontrakt, som han valgte at benytte sig af, og så er vi meget tilfredse med, at vi har kunnet erstatte ham med Tadeas Galansky, der er en dygtig målmand, der endda har vist sit værd i den danske liga, siger Ronny Larsen.. I sidste sæson overraskede Aalborg Pirates ved at vinde grundspillet, inden det i kvartfinalen blev til et skuffende exit mod Gentofte. I denne sæson har Metal Ligaen indført en ny turneringsstruktur, hvor de seks bedste kvalificerer sig direkte til slutspillet.. - I grundspillet kan vi jo ikke gøre det bedre end sidste år, men vi går selvfølgelig efter at slutte så højt som muligt. Vi vil gerne med i den topseks, men det har jeg hørt mindst otte hold sige, at de gerne vil, så der er nogle, der bliver skuffede, siger Ronny Larsen.. I år har holdene dog et ekstra incitament til at komme godt fra start i grundspillet. De fire bedst placerede hold efter 20 kampe kvalificerer sig til pokalturneringens Final Four i Jyske Bank Boxen i Herning.. - Vi spiller for at vinde fra dag et, og vi vil selvfølgelig gerne med til Final Four. Det er der mange andre hold, der også gerne vil, men får vi samme start som i sidste sæson, kommer vi i hvert fald med, konstaterer Ronny Larsen.. Aalborg Pirates sender i dag spillerne i kamp for første gang, når norske Manglerud kommer på besøg til en testkamp.. - Vi skal bruge kampen til at se, hvor drengene står, og så skal vi have de nye spillere sat ind i vores systemer og måde at spille på. Det bliver en klassisk træningskamp, som vi nok også vil bruge til at flytte lidt rundt på kæderne, siger Ronny Larsen..