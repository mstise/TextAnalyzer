Ikke nok at dominere. NORDJYLLAND: For femte og sidste gang i Metal Ligaens grundspil tørner Frederikshavn White Hawks og Aalborg Pirates i aften sammen.. Inden kampen i Scanel Hockey Arena har holdene hentet to sejre hver. Det bekræfter et indtryk af to hold, der også i tabellen har været meget jævnbyrdige. På det seneste er Aalborg Pirates på andenpladsen dog trukket lidt fra Frederikshavn White Hawks. Syv point er afstanden inden i aften.. - Generelt synes jeg, at vi har været puckdominerende i kampene mod Frederikshavn, men det står ingen steder i statistikken. Vi dominerede også i søndags mod Rødovre, men tabte alligevel, siger aalborgensernes kaptajn, Julian Jakobsen.. - Det er generelt nogle små marginaler, som for eksempel en dum udvisning, der kan ende med at blive afgørende i en jævnbyrdig liga, tilføjer han.. Hos Frederikshavn White Hawks indrømmer kaptajn Rasmus Søndergaard, at det bliver en svær opgave mod Aalborg.. - Det er et meget skøjtestærkt hold, og det er rigtigt nok, at de har siddet hårdt på os i perioder. Men kan vi holde stand, har vi vist, at vi kan arbejde os ind i kampene. Det gjorde vi senest, da vi vandt i Aalborg, og det gjorde vi også i den hjemmekamp, hvor vi vandt efter overtid. Der var vi spillet ud af isen i indledningen.. Selvom Frederikshavn har tabt tre kampe på en uge, så er panderynkerne ikke dybe hos Rasmus Søndergaard.. - Det har været tætte kampe, men vi kan jo ikke blive ved med at tabe. Vi skal have noget moral og selvtillid ind i holdet igen. Gerne i aften..