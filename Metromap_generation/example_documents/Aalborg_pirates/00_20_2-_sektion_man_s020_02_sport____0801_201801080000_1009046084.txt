- Den plan holder vi fast i. Aalborg pirates. herning blue fox. 8-2. ishockey, metal ligaen, grundspil. AALBORG: Aalborg Pirates mindskede søndag hullet op til topholdet Herning til syv point, da holdet leverede storspil og klædte rækkens tophold totalt af i Gigantium Isarena.. Hele 8-2 lød slutcifrene, og det var ikke engang misvisende, for fra anden periode og fremefter var der reelt kun et hold på isen.. - Vi havde lagt en taktik i dag, som gutterne udførte til punkt og prikke. På en måde var det jo også en forsmag på vores møde med dem ved Final 4 19. januar, og det her var også en mulighed for at se, om denne taktik fungerer, eller om der skal justeres noget. Som det ser ud, så tror jeg, at vi holder fast i den her plan, lyder det fra træner Brandon Reid.. Første periode var en jævnbyrdig affære, hvor begge hold kom på tavlen en enkelt gang. Men fra anden periodes start var det aalborgenserne, der havde alt spillet, og med slutcifrene kom de op på hele 21 mål i to hjemmekampen i ugens løb.. - Det er vi selvfølgelig glade for, og det giver jo også en masse selvtillid. Men stadig kan jeg mærke, at det nederlag, vi fik fredag aften i Vojens, stadig fylder en del. Vi ville gerne have haft ni point i ugen, lyder det fra forward Julian Jakobsen, der denne søndag måtte nøjes med at være i oplæggerens rolle, mens holdkammeraterne fordelte de mange mål imellem sig.. Aalborg Pirates har for alvor fået gang i spillet efter en mere tøvende start på sæsonen i forhold til sidste år, hvor holdet førte grundspillet fra start til slut.. - På en måde synes jeg, at det har været positivt for os, at vi har haft større problemer i denne sæson. Det har betydet, at jeg som træner har måttet grave dybere og kigge nærmere på, hvad der skulle rettes på. I sidste sæson gik alt næsten for godt inden slutspillet, hvor vi i år har måttet lære og justere undervejs, siger Brandon Reid.. - Selvfølgelig er det dejligt med 21 mål i to hjemmekampe, men sådan ved vi også godt, at det ikke kommer til at gå hver gang. Og egentlig har vi fokus på, at vi både skal levere ude og hjemme. Men den ekstra selvtillid, som spillerne får, er kun positiv, siger han.. For Aalborg resterer der 13 kampe i sæsonen, og det begynder at spidse til i toppen af rækken, hvor aalborgenserne nu har skaffet sig et forspring på fem point ned til Odense på tredjepladsen - fynboerne har dog spillet to kampe færre.. - Vi ved, at når vi følger konceptet og spiller godt, så er vi virkelig svære at spille imod. Og vi vil især være vanskelige at spille imod over syv kampe. Det er noget af det, vi virkelig kan bruge til senere på sæsonen, siger Julian Jakobsen.. Tirsdag spiller Aalborg Pirates ude mod Hvidovre.. Periodecifre: 1-1, 3-0, 4-1. Mål: 1-0 Jeppe Jul Korsgaard (09.55), 1-1 Jan Dalecky (15.51), 2-1 Martin Højbjerg (21.24), 3-1 Martin Højbjerg (29.57), 4-1 Nikolaj Carstensen (38.36), 5-1 Olivier Hinse (42.55), 6-1 Pierre-Olivier Morin (49.18), 7-1 Martin Lefevbre (49.41), 8-1 Pierre-Olivier Morin (52.21), 8-2 Christian Silfver (57.32). Udvisninger: Aalborg 9x2 minutter og, Herning 6x2 minutter. Tilskuere: 2198.