Problematisk hus er fortsat ikke færdigt. NORDJYLLAND: Mere end et år er forløbet, siden Aalborg Universitet skulle have overtaget en flun- kende ny bygning til Institut for Anlæg og Byggeri.. Sådan er det langt fra gået. . Over 13 måneder efter den dag, byggeriet skulle være afsluttet, er det stadig så plaget af fejl og mangler, at AAU nægter at modtage det fra Bygningsstyrelsen.. - Vi ønsker ikke at overtage en bygning med relativt mange fejl og mangler. Vi er nødt til at sætte tryk på, selvom det selvfølgelig er frustrerende, siger rektor Per Michael Johansen.. Den fem etager høje bygning, der stadig ligger lidt ensomt på Thomas Manns Vej, er tænkt som et levende laboratorium. . Den skulle efter planen have stået færdig til aflevering i juni i fjor, så instituttet kunne rykke ind i god ro og orden inden studiestarten 1. september 2016.. Den ro og orden udeblev. De ansatte begyndte at flytte ind i en langt fra færdig bygning 5. september, mens de studerende fulgte efter sidst på året. . Listerne over fejl og mangler har været tykke som telefonbøger, men i foråret i år lykkedes det dog - i fjerde forsøg - at finde en gulvtype, der dur i de store laboratorier i bygningens stueetage. Til gengæld er et vandbassin i samme etage stadig ikke tæt; det skal bruges til forskning i blandt andet bølgekraft og fundamenter til havvindmøller.. De mange fejl og forsinkelser bragte undervejs Bygningsstyrelsen, hovedentreprenøren Jorton og AAU ud i en række voldsomme diskussioner. . Centralt står styrelsen som bygherre, der skal aflevere et færdigt byggeri til Aalborg Universitet.. - Forsinkelsen har konsekvenser for forskningen, hvor noget har måttet sættes på hold. De studerende har også måttet finde sig i at blive undervist lidt rundt omkring, siger Per Michael Johansen.. Han forventer, at universitet og Bygningsstyrelsen mødes igen i august. . En trøst for universitetet kan være, at huslejen er gratis, så længe bygningen ikke er overdraget i færdig stand:. - Men vi vel hellere betale husleje og have en helt brugbar bygning, understreger AAU’s rektor..