Flere børn i Aalborgs skoler. AALBORG: Der er skoler, som mange børn søger til - også selvom de ikke bor i distriktet - og så er der skoler, hvor mindre end halvdelen af distriktets børn går. Det viser prognosen for det kommende år i Aalborg Kommunes skoler.. Blandt de sidste finder man for eksempel Sønderbroskolen, hvor der kun er 45 procent af distriktets børn, som er skrevet ind i den lokale skole samt Vesterkæret Skole, hvor indskrivningsprocenten ligger på 47.. - En del af det skyldes formentlig, at vi ligger i et område, hvor der tre privatskoler. Og eleverne der skal jo komme et sted fra, siger skoleleder Kasper Cramer Engebjerg.. Kampagne hjalp. Til gengæld er det lykkedes at vende tendensen på Seminarieskolen, som mange søgte bort fra tidligere. Så her regner man næste år med at have 475 elever - svarende til 68 procent af de skolebørn, der bor i distriktet. Skolen har blandt andet inviteret til åbent-hus og hængt plakater og bannere op i det omkringliggende kvarter, og det har åbenbart hjulpet.. - Vi har ikke planer om at hænge store bannere op, men vi arbejder på rigtigt mange planer med at vende udviklingen og har for eksempel god kontakt til alle distriktets børnehaver, som vi har haft inviteret til kaffemøder. For vi tror, det er vigtigt med en god dialog med eleverne og deres forældre, så vi får fortalt den gode historie om skolen, understreger Kasper Cramer Engebjerg. . Vesterkæret Skole samarbejder også med Aalborg Freja og andre af foreningerne i området og har derfor en tro på, at man kan vende udviklingen til noget positivt. . - Skolen ligger i et distrikt, hvor der er mange privatskoler, og derfor er det heller ikke helt retfærdigt at fremhæve deres elevtal som et problem. Men generelt er vi naturligvis meget opmærksomme, hvis der pludselig sker et stort fald i søgningen til en bestemt skole, siger skolerådmand Tina French Nielsen (V).  . Sofiendal vokser. Hun mener ikke, man altid kan sammenligne de forskellige skoler. For der er stor forskel på distrikterne, og nogle ligger så tæt på en privatskole, at de lokale beboere opfatter sidstnævnte som deres distriktsskole. . - Det oplever vi for eksempel i Bislev Skoles distrikt, hvor de elever, der bor i Skørbæk-Ejdrup, meget naturligt vælger at gå på Skørbæk-Ejdrup Friskole, forklarer hun.. Alt i alt regner man med, at der starter 1.789 nye elever i 0. klasse efter sommerferien, og kigger man på det samlede elevtal i Aalborg Kommunes skoler forventes det at fortsætte med at stige frem til 2020. . Største stigning forventer man på Sofiendal Skolen, hvor der bliver 233 elever mere i 2017/18, men Klarup Skole står også overfor en stor udfordring, for her bliver der 178 elever mere, og på sigt vil der være så mange elever på skolen, at der kommer til at mangle fem klasselokaler.. - Det er en udvikling, vi følger meget nøje. Vi har lige lavet en ny anlægsinvesteringsplan, som vi har fremsendt til byrådet, og der er Klarup og Sofiendal naturligvis med som nogle af de skoler, hvor vi bliver nødt til at skaffe mere plads, fortæller Tina French Nielsen.. Hun har ikke nogen entydig forklaring på, hvorfor Klarup vækster så meget. Men i Sofiendal Enge er der planer om 1000 nye boliger, og et påvirker selvfølgelig skolens fremtidige elevtal.. Ingen lukkeplaner. Andre områder med udfordringer finder man for eksempel i Nørresundby, hvor skoleforvaltningen har fulgt udviklingen nøje, siden det blev besluttet at lukke Løv. vangsskolen. Selvom eleverne herfra skal fordeles på på flere forskellige skoler, er der nemlig ingen som ved, om deres forældre i stedet vil benytte sig af det fri skolevalg til at søge et andet sted hen. Fremover er der desuden planer om at udbygge Stigsborg Brygge, så i 2022/23 vil der kun være tre lokaler i overskud på solsidens skoler.. Ifølge prognosen vil den største skole efter sommerferien være Gug Skole med 885 elever, og herfra er der noget af et spring til Bislev, som fortsat er den mindste med kun 42 elever.. - Vores tilgang har hele tiden været, at så længe forældrene vælger de små skoler til, så gør vi det også i byrådet, siger Tina French Nielsen.. - Det skal ikke være nogen hemmelighed, at jeg selv har talt for, at flere af dem fik fælles ledelse. Blandt andet fordi jeg mener, det vil være med til at sikre en øget faglighed og vidensdeling. Men det mener flertallet af byrådet ikke, så jeg tror, det bliver en kulturændring, der kommer til at tage lidt tid, tilføjer hun.. Ifølge rådmanden skal forslaget ikke ses som en skjult politisk dagsorden om at nedlægge de små skoler. Heller ikke selvom de ofte er meget dyrere end de store.. - Tvært imod. Vi vil gerne opretholde de de små skoler, for de fungerer også som en uundværlig driver i mange af de mindre lokalsamfund, siger hun.. Nej til 10. klasse. Flere skoler - blandt andet Vestbjerg og Tornhøj - står næste år til at miste en ikke ubetydelig del af sine elever. PÅ Tornhøjskolen forsvinder der f.eks. 42 elever, og noget af det skyldes formentlig, at Aalborg Kommune fra og med næste skoleår afskaffe de modtageklasser for flygtningebørn og andre to-sprogede, som skolen har haft hidtil.. Elevtallene for de nye 10. klasser fortsætter også med at rasle ned. Næste år bliver der kun 209 elever på 10. klassecentret på Seminarieskolen samt 10. klasse-tilbuddet på Tech College, mens der til sammenligning var 371 elever i de kommunale 10. klasser i 2013/14.. - Det er lidt af en samfundstendens, som vi også ser i andre kommuner. Vi har efter min mening et godt og varieret tilbud her i Aalborg Kommune, men det er jo også blevet vældig populært at tage på efterskole, så det er måske der, en del af eleverne forsvinder hen, siger Tina French Nielsen..