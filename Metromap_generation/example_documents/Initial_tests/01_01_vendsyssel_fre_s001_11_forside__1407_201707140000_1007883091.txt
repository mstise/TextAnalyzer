Efterforskning fortsætter i OW-sag. NØRRESUNDBY: Bagmandspolitiets langvarige efterforskning af konkursramte OW Bunkers giganttab på oliehandel i Singapore ender nu med, at kun Lars Møller, tidligere direktør i datterselskabet Dynamic Oil Trading, kan se frem til en straffesag.  . Derimod kan Morten Skou, OW Bunkers tidligere økonomidirektør, og andre fra den tidligere ledelse, der også har været sigtet i sagen, glæde sig over, at deres sager er blevet henlagt.. Bagmandspolitiet har også for lang tid siden opgivet at gøre nogen fra OW Bunker ansvarlig for ulovligheder i forbindelse med det børsprospekt, som selskabet udsendte, da selskabet gik på børsen.. Alligevel er det for tidligt at sætte det sidste punktum i historien om det strafferetlige opgør i kølvandet på OW Bunker-konkursen i november 2014.. Bagmandspolitiet efterforsker nemlig fortsat, om en personkreds med tilknytning til OW Bunker skal tiltales for kursmanipulation ved at have givet børsmarkedet utilstrækkelige informationer om den økonomiske situation op til konkursen. Det bekræfter vicestatsadvokat Niels Vejby Hansen fra Bagmandspolitiet. Samtidig fortsætter de tre erstatningssager mod nøglepersoner fra OW Bunker, som er anlagt af investorer.   . Det samlede krav løber her op i flere hundrede millioner kroner. .