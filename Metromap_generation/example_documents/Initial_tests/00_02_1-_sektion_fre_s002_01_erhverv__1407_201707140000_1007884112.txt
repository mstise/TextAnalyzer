Direktør tiltalt . NØRRESUNDBY: Anklagemyndigheden rejser tiltale mod den tidligere direktør i konkursramte OW Bunkers udenlandske datterselskab Dynamic Oil Trading Lars Møller for mandatsvig for 800 millioner kroner.. Derimod slipper tidligere medlemmer af OW Bunkers ledelse for en straffesag i samme forbindelse.. - Vi har besluttet, at der ikke er grundlag for at indlede strafferetlig forfølgning mod andre fra OW Bunker, siger vicestatsadvokat Niels Vejlby Hansen fra Bagmandspolitiet.. Gik uden for sit mandat. Tiltalen vedrører Dynamic Oil Tradings kreditgivning til et singaporeansk selskab, Tankoil, ejet af Dennis Tan. . Ifølge anklageskriftet var der tale om en kreditgivning, som lå uden for Lars Møllers mandat som direktør. Da OW Bunker krakkede i efteråret 2014, var kreditten nået helt op på 800 millioner kroner.. Straffesagen kommer til at handle om det meget store økonomiske tab, som datterselskabet og koncernen led som følge af kreditten til Tankoil.. Straffesagen skal føres i Aalborg, men tidspunktet er ikke fundet endnu.. Tiltalen mod Lars Møller henviser til straffelovens paragraf 286, stk. 2, mandatsvig af særlig grov beskaffenhed med en strafferamme på op til otte års fængsel.. Anklagemyndigheden mener, at det påståede mandatsvig både har været til økonomisk fordel for Tankoil og Dennis Tan og for Lars Møller personligt, fordi forbedrede økonomiske resultater udløste en lønbonus.. - Ikke fugls føde på den sag. Lars Møllers forsvarer, advokat Arvid Andersen, kan ikke forstå, at Bagmandspolitiet har besluttet at tiltale hans klient.. - Anklagemyndigheden beder om et nederlag ved at rejse sagen, mener han.. Arvid Andersen er helt enig med anklagemyndigheden i, at Lars Møller gav meget store kreditter til Tankoil, kreditter, der overskred de kreditrammer, som Lars Møller havde fået stukket ud af OW Bunkers hovedkvarter.. Men han afviser blankt, at det har noget med mandatsvig at gøre.. - Ledelsen i Nørresundby var fuldt ud vidende om størrelsen af de løbende kreditter, der blev givet i Singapore, og en stor del af OW Bunkers samlede overskud stammede jo fra renter på tilgodehavendet, og det var ledelsen selvsagt fuldt vidende om, siger han.. - Gik som forventet. Tidligere økonomidirektør i OW Bunker, Morten Skou, er et af de tidligere medlemmer af selskabets ledelse, som har fået et brev om, at sagen mod ham er henlagt.. Han ønsker ikke at udtale sig, men henviser til sin advokat, Søren Bergenser.. - Jeg har aldrig troet, at han ville blive tiltalt, siger advokaten.. Morten Skou har i forbindelse med datterselskabet i Singapore været under efterforskning for overtrædelse af straffelovens paragraf 299, som handler om uforsvarlig ledelse af et selskab.. - Men min klient har aldrig haft noget forsæt til at køre en virksomhed i sænk, siger Søren Bergenser,. OW Bunkers tidligere administrerende direktør, Jim Pedersen, har også været sigtet i sagen, men han døde tidligere på året..