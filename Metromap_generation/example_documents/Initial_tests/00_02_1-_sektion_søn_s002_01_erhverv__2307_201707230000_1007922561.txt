Fart på robotten. HJØRRING: De seneste fire år har iværksætterne Anders Sørensen og Andreas Ydesen gennem deres firma Intelligent Marking arbejdet på at udvikle en robot, som kan optegne stregerne på eksempelvis en fodboldbane hurtigere end sædvanligt. . Sidste år, hvor selskabet begyndte at sælge de første versioner af robotten, rundede omsætningen 3,5 millioner kroner. . Det skal gerne følges op af en massiv vækst i indeværende år, hvor Intelligent Marking med adresse i Hjørring går efter en omsætning på omkring 35 millioner kroner. . - Vi regner med, at salget først rigtig tager fat i juli og august og fremefter. Det er også det, vi har produceret op til. Lige nu har vi cirka 50 robotter stående i produktionen, der næsten er færdige. Det vil sige, at omkring en fjerdedel af de robotter, vi budgetterer med at sælge i år, står og næsten allerede er klar, fortæller Anders Sørensen.. Ud over en smule salg til danske kommuner, der herhjemme har ansvaret for optegning af udendørs fodboldbaner, leverer selskabet i øjeblikket sin robotløsning til blandt andet uddannelsesinstitutioner i England og USA.. Potentiale i USA. - Danmark leverer vi selvfølgelig til, fordi det trods alt er vores hjemmemarked. Men det er ikke der, at guldgruben ligger. Det gør den i USA, siger Anders Sørensen.. Årsagen til, at det danske marked ikke er større, hænger ifølge den ene af selskabets direktører sammen med, at kommunerne ofte prioriterer andre ting før økonomien. . Og da de økonomiske og tidsbesparende fordele ved robotten netop er salgsargumentet for Intelligent Marking, så vanskeliggør det situationen. . Omvendt vurderer de to partnere, at de har et kæmpe markedspotentiale i USA, hvor der både er offentlige kunder i form af kommuner, men også privatejede institutioner såsom skoler, high schools og colleges. . Derudover er det primært til optegning af fodboldbaner, at selskabet sælger sin robot på hjemmemarkedet. Men i USA henvender robotten sig til endnu flere sportsgrene, da den eksempelvis kan optegne stregerne på baner til amerikansk fodbold.. Da selskabet først begyndte at sælge sin robotløsning sidste år, har det foreløbigt ikke været muligt at tjene penge for iværksætterne. I 2015, som var første regnskabsår, viste bundlinjen et tab på 0,3 millioner kroner, og året efter blev det udvidet til et minus på knap 1,0 millioner kroner. . Regner med sorte tal. - Det er klart, at der er en del udviklings-, produktions- og markedsføringsomkostninger forbundet med projektet. Men når vi alt andet lige kommer til at omsætte for 35 millioner kroner i 2017, så regner vi også med solide sorte tal på bundlinjen, siger Anders Sørensen.. Ud over de to stiftere består selskabets ejerkreds i dag af Henrik Jørgensen, der er viceborgmester i Hjørring Kommune og tidligere har været direktør i det danske erhvervsliv, Jacob Risgaard, der er stifter af netbutikken Coolshop, og Mikkel Jacobsen, der er adm. direktør hos fødevarepartneren Carsoe. . Førhen havde erhvervsmanden Lasse Gram Pedersen også ejerskab i selskabet. Men efter gensidig interesse har stifterne ifølge Anders Sørensen overtaget hans andel. .