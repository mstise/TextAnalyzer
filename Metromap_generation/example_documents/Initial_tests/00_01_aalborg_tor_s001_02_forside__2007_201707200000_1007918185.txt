Samspil giver gode resultater. NORDJYLLAND: Det gør virksomheder mere produktive og mere konkurrencedygtige at arbejde sammen med et universitet.. Det har Aalborg Universitet argumenteret for i årevis. AAU er nemlig et af de danske universiteter, der har det tætteste samarbejde med erhvervslivet. Nu viser en ny analyse, at det er mere end en påstand.. Konsulentfirmaet Iris Group har gennemført analysen, og den viser, at de virksomheder, der samarbejder med AAU, i gennemsnit oplever en vækst i produktiviteten over en otteårig periode, der er 12,5 procentpoint højere end sammenlignelige virksomheder, der ikke samarbejder med universitetet. Samarbejdet handler blandt andet om fælles forskningsprojekter, samarbejde om innovation og studenterprojekter.. Rektor Per Michael Johansen, Aalborg Universitet, glæder sig over analysen. Dels fordi den med ord og tal bekræfter universitetets egen opfattelse, dels fordi den kan bruges i den diskussion om fremtidens bevillinger til universiteterne, der for tiden foregår blandt politikere.. - Analysen er vigtig, når vi taler med ministeren og de politiske ordførere for at gøre klart, hvad vi ønsker.. Tallene fra Iris Group viser også, at AAU arbejder sammen med virksomheder over hele landet - en tredjedel af dem ligger i hovedstaden..